ಕನಸಿನಂಥ ಮದುವೆಯ ಈ ಕಾಲ
ಕೃಷ್ಣ ಭಟ್‌ ಅಳದಂಗಡಿ
ಮದುವೆ ಎನ್ನುವುದು ಪ್ರತಿಯೊಬ್ಬ ಗಂಡು/ಹೆಣ್ಣಿನ ಜೀವಮಾನದ ಅತಿದೊಡ್ಡ ಕನಸು. ಜೀವನ ಸಂಗಾತಿಯ ಕುರಿತ ಕಲರ್‌ಫುಲ್‌ ಸೀನ್‌ಗಳಿಂದ ಆರಂಭಗೊಳ್ಳುವ ಸಿನಿಮಾ ಸ್ವರ್ಗ ಸದೃಶ ವೈಭವದ ಮದುವೆ, ಅರ್ಥಪೂರ್ಣ ದಾಂಪತ್ಯ, ಸುಂದರ ಸಂಸಾರದ ದೃಶ್ಯಗಳೊಂದಿಗೆ ಕನಸಿನ ಲೋಕದಲ್ಲಿ ತೇಲಾಡಿಸುತ್ತದೆ.ಮದುವೆ ಸ್ವರ್ಗದಲ್ಲಿ ನಿರ್ಣಯವಾಗಿರುತ್ತದೆ ಎಂಬ ಲೋಕೋಕ್ತಿಯ ಕಾರಣಕ್ಕೋ ಏನೋ ಇತ್ತೀಚಿನ ದಿನಗಳಲ್ಲಿ ಮದುವೆ ಎಂದರೆ ಇಂದ್ರನ ಅಮರಾವತಿಯೇ ಧರೆಗಿಳಿಯುತ್ತದೆ. ಕೆಲವೊಮ್ಮೆ ಸ್ವರ್ಗಕ್ಕೇ ಕಿಚ್ಚು ಹಚ್ಚುವಂತೆ ಅದ್ಧೂರಿತನ ಮೆರೆಯುತ್ತದೆ. ಇಟಲಿಯ ಕೋಮೊ ಸರೋವರದಲ್ಲಿ ನಡೆದ ಬಾಲಿವುಡ್‌ ತಾರೆಯರಾದ ದೀಪಿಕಾ ಪಡುಕೋಣೆ-ರಣವೀರ್‌ ಸಿಂಗ್‌ ಮದುವೆ ಕೋಟ್ಯಂತರ ಮಂದಿಯಲ್ಲಿ ಮದುವೆ ಕುರಿತು ಹೊಸ ಹೊಸ ಕಲ್ಪನೆಗಳು ಗರಿಗೆದರುವಂತೆ ಮಾಡಿದೆ. ಪ್ರಿಯಾಂಕಾ ಚೋಪ್ರಾ ಮತ್ತು ನಿಕ್‌ ಜೋನ್ಸ್‌, ಮುಕೇಶ್‌ ಅಂಬಾನಿ ಪುತ್ರಿ ಇಶಾ ಮತ್ತು ಉದ್ಯಮಿ ಆನಂದ್‌ ಪಿರಮಾಳ್‌ ಅವರ ವಿವಾಹವೂ ಅದ್ಧೂರಿತನದ ಚರಮ ಸೀಮೆ ತಲುಪಲಿದೆ.
ಮದುವೆ, ಸಂಸಾರ ಎನ್ನುವುದು ಪಕ್ಕಾ ಖಾಸಗಿ ವ್ಯವಹಾರ. ಅದಕ್ಕೆ ಇಷ್ಟೊಂದು ಅದ್ಧೂರಿತನ ಬೇಕಾ ಎಂಬುದು ಶತಮಾನಗಳಿಂದ ಚಾಲ್ತಿಯಲ್ಲಿರುವ ಪ್ರಶ್ನೆ. ಇದರ ನಡುವೆಯೇ ಜಗತ್ತು ನಿರಂತರವಾಗಿ ಗ್ರಾಂಡ್‌ ಮದುವೆಗಳಿಗೆ ಸಾಕ್ಷಿ ನುಡಿಯುತ್ತಲೇ ಇದೆ. 1988ರಲ್ಲಿ ನಡೆದ ರಾಜಕುಮಾರ ಚಾರ್ಲ್ಸ್ ಮತ್ತು ಪ್ರಿನ್ಸೆಸ್‌ ಡಯಾನಾ ಮದುವೆ 789 ಕೋಟಿ ಖರ್ಚಿನೊಂದಿಗೆ ಇವತ್ತಿಗೂ ಜಗತ್ತಿನ ಅತ್ಯಂತ ಅದ್ಧೂರಿ ಮದುವೆಯಾಗಿ ದಾಖಲಾಗಿದೆ. ಈಗಂತೂ ಭಾರತದಲ್ಲಿ ನಡೆಯುವ ಹೆಚ್ಚಿನ ಸಿಲೆಬ್ರಿಟಿ, ರಾಜಕಾರಣಿಗಳ ಮದುವೆಗಳು ವೈಭವಕ್ಕೆ ಹೊಸ ಭಾಷ್ಯ ಬರೆಯುತ್ತಿವೆ. ಅದ್ಧೂರಿ ಮದುವೆಯ ಸಂಭ್ರಮ ಖ್ಯಾತನಾಮರಿಗಷ್ಟೇ ಸೀಮಿತವಲ್ಲ. ಶ್ರೀಮಂತ/ಬಡವರೆನ್ನದೆ ಪ್ರತಿಯೊಂದು ಕುಟುಂಬವೂ ತಮ್ಮ ತಮ್ಮ ನೆಲೆಗಳಲ್ಲಿ ಅಳತೆಗೆ ಸಿಗುವಷ್ಟು ಅದ್ಧೂರಿತನ ಬಯಸುತ್ತಿವೆ.ಮದುವೆ ಎನ್ನುವುದು ಖಾಸಗಿತನ ಎನ್ನುವುದು ನಿಜವಾಗಿರುವಂತೆಯೇ ಹೇಗೆ ನಡೆಸಬೇಕು ಎನ್ನುವುದು ಕೂಡಾ ಖಾಸಗಿ ಪ್ರಶ್ನೆಯೇ ಆಗಿದೆ. ಹೀಗಾಗಿ ಶ್ರೀಮಂತಿಕೆಯ ಅಸಹ್ಯ ಪ್ರದರ್ಶನ ಎಂಬ ಹಳೆ ಮಾತೂ ಅರ್ಥ ಕಳೆದುಕೊಂಡಿದೆ. ಅದ್ಧೂರಿ ಮದುವೆಗಳಿಗೆ ಕಡಿವಾಣ ಹಾಕಬೇಕೆಂಬ ಕೂಗು ಕೂಡಾ ಕೀರಲಾಗುತ್ತಿದೆ.ಬದುಕಿನ ಪ್ರತಿಕ್ಷ ಣದಲ್ಲೂ ಸಂಭ್ರಮವನ್ನು ಕಾಣುವ ಮನಸ್ಥಿತಿ ಇಂದಿನದ್ದು. ಮಗು ಹುಟ್ಟಿದ ದಿನದಿಂದಲೇ ಫೋಟೊ ತೆಗೆಯುತ್ತಾ, ಬಣ್ಣ ಬಣ್ಣದ ಬಟ್ಟೆ ಹಾಕಿ, ವರ್ಷದ ಹುಟ್ಟುಹಬ್ಬಗಳನ್ನು ಆಚರಿಸುವ ಖುಷಿ ಎಲ್ಲರದ್ದು. ಹಾಗಿರುವಾಗ ಜೀವಮಾನದ ಅತಿ ದೊಡ್ಡ ಸಂಭ್ರಮವಾದ ಮದುವೆ ಬಗ್ಗೆ ಕನಸುಗಳಿರುವುದು ಸಹಜವೆ. ಅದರಲ್ಲೂ ಎಲ್ಲರನ್ನೂ ಕರೆದು ಆತಿಥ್ಯ ನೀಡುವ ಮನಸ್ಸನ್ನು ಅಷ್ಟು ಸುಲಭದಲ್ಲಿ ದೂರುವಂತಿಲ್ಲ.ಈಗ ಮದುವೆ ಎನ್ನುವುದು ವೈಯಕ್ತಿಕ ನೆಲೆಯನ್ನು ಮೀರಿ ಔದ್ಯಮಿಕ ಸ್ವರೂಪವನ್ನು ಪಡೆದಿದೆ. ಅದಕ್ಕಾಗಿಯೇ ಒಂದು ಸವೀರ್‍ಸ್‌ ಸೆಕ್ಟರ್‌ ಹುಟ್ಟಿಕೊಂಡಿದೆ. ಕಲ್ಯಾಣ ಮಂಟಪಗಳು, ವೆಡ್ಡಿಂಗ್‌ ತಾಣಗಳು, ಥರಾವರಿ ಭೋಜನ ವ್ಯವಸ್ಥೆ, ಕಲರ್‌ಫುಲ್‌ ಡೆಕೊರೇಷನ್‌, ಸೆಟ್ಟಿಂಗ್‌ಗಳು, ಪಾನೀಯ ವ್ಯವಸ್ಥೆ, ವೈವಿಧ್ಯಮಯ ದಿರಿಸು, ಜುವೆಲ್ಲರಿ, ಬ್ರೈಡರಿ ಅಲಂಕಾರ, ಶೂಟಿಂಗ್‌ ಸೇರಿದಂತೆ ನೂರಾರು ಬಗೆಯ ಸೇವಾ ವಲಯಗಳು ಮದುವೆಯ ಸುತ್ತ ಹೆಣೆದುಕೊಂಡಿವೆ. ಒಂದು ಮದುವೆ ಎಂದರೆ ಕೋಟ್ಯಂತರ ರೂಪಾಯಿ ವ್ಯವಹಾರವಾಗಿರುವಂತೆಯೇ ಸಾವಿರಾರು ಮಂದಿಗೆ ಉದ್ಯೋಗವನ್ನೂ ಕೊಡುತ್ತದೆ. ಮದುವೆ ಎಂದರೆ ಬಟ್ಟೆ ಖರೀದಿ ಮಾಡುವುದು ಕೇವಲ ಎರಡು ಕುಟುಂಬಗಳಲ್ಲ. ಆಹ್ವಾನ ಪಡೆಯುವ ಪ್ರತಿಯೊಬ್ಬರೂ ಹೊಸ ದಿರಿಸಿಗೆ ಮೊರೆ ಹೋಗುವ ಕಾಲವಿದು. ಹಾಗಾಗಿ, ಕಣ್ಣಿಗೆ ಗೋಚರಿಸದಷ್ಟು ಸೂಕ್ಷ ್ಮ ಸ್ತರಗಳಲ್ಲಿ ಅದರ ವ್ಯಾಪಕತೆ ಇದೆ.ಹಾಗಂತ ಇಂತಹ ಮದುವೆಗಳೇ ಶ್ರೇಷ್ಠ ಎಂದು ವಾದಿಸಲಾಗದು. ಅತ್ಯಂತ ಸರಳವಾಗಿ ಹೊಸ ಬಾಳ ಹೊಸಿಲು ತುಳಿಯುವ ಮನಸುಗಳೂ ಇವೆ. ಸಾಮೂಹಿಕ ವಿವಾಹಗಳೂ ತಮ್ಮ ಆಕರ್ಷಣೆಯನ್ನು ಉಳಿಸಿಕೊಂಡಿವೆ. ಸರಳ ವಿವಾಹದ ಪ್ರತಿಜ್ಞೆ ಮಾಡಿಕೊಳ್ಳುವವರ ಸಂಖ್ಯೆಯೂ ಸಾಕಷ್ಟಿದೆ. ಅವರು ಕೂಡಾ ಸಮಾಜಕ್ಕೆ ಆದರ್ಶರೆ. ಹಾಗಂತ ಎಲ್ಲರೂ ಈ ಆದರ್ಶವನ್ನೇ ಮೆರೆಯಬೇಕು ಎಂದು ಅಪೇಕ್ಷಿಸುವುದು ಸಾಧುವೇನಲ್ಲ.ಇಷ್ಟೆಲ್ಲದರ ನಡುವೆ ಯೋಚಿಸಬೇಕಾದ ಮತ್ತೊಂದು ಮಹತ್ವದ ಅಂಶವಿದೆ. ಮದುವೆ ಎನ್ನುವುದು ಕನಸು ನಿಜ. ಆದರೆ, ಮದುವೆಗೇ ಆ ಕನಸು ಅಂತ್ಯವಲ್ಲ. ಅಲ್ಲಿಂದ ನಿಜವಾದ ಹೊಸ ಬದುಕು ಆರಂಭವಾಗುತ್ತದೆ. ಹಾಗಾಗಿ, ಕನಸಿನ ಪೂರ್ಣತೆಗೆ ಬದುಕನ್ನೇ ಸಮರ್ಪಣೆ ಮಾಡಿಕೊಳ್ಳಬೇಕಾಗಿಲ್ಲ. ಮದುವೆಯಾಚೆಗಿನ ಬದುಕನ್ನೂ ಕಣ್ಣೊಳಗೆ ಬಸಿದುಕೊಂಡು ಅದ್ಧೂರಿತನ ಮೆರೆಯುವುದು ಜಾಣತನ. ಜತೆಗೆ ಬಡವರು ಇಲ್ಲದ ಶ್ರೀಮಂತಿಕೆಯ ಪ್ರದರ್ಶನಕ್ಕೆ ಮುಂದಾಗುವ ಅನಿವಾರ್ಯತೆ ಇಲ್ಲ.ಮದುವೆ ಆಗೋದೊಂದೇ ಮುಖ್ಯವಲ್ಲ. ದಾಂಪತ್ಯ ಜೀವನವನ್ನು ಹೇಗೆ ಸಂಭಾಳಿಸಬೇಕು ಎನ್ನುವುದು ಕೂಡಾ ಮುಖ್ಯವೆ. ಜಗತ್ತಿನ ಟಾಪ್‌ 10 ಅದ್ಧೂರಿ ಮದುವೆಗಳ ಪಟ್ಟಿ ತೆಗೆದು ನೋಡಿದರೆ ಅರ್ಧದಷ್ಟು ಸಂಬಂಧಗಳು ಕೆಲವು ವರ್ಷಗಳಷ್ಟೂ ಬಾಳಿಲ್ಲ. ಕಣ್ಣು ಕುಕ್ಕುವಂತೆ ನಡೆದ ಹೃತಿಕ್‌ ರೋಷನ್‌-ಸುಜಾನ್‌, ತೇಜ್‌ ಪ್ರತಾಪ್‌-ಐಶ್ವರ್ಯ ಮದುವೆಗಳು ಹೇಗೆ ನಿರ್ದಾಕ್ಷಿಣ್ಯವಾಗಿ ಕಳಚಿಕೊಳ್ಳುತ್ತಿವೆ ಎಂಬುದಕ್ಕೆ ಸಾಕ್ಷಿ.ಹೀಗಾಗಿ ಹೇಗೆ ಮದುವೆಯಾಗುತ್ತೇವೆ ಎನ್ನುವುದಕ್ಕಿಂತಲೂ ಹೇಗೆ ಬದುಕುತ್ತೇವೆ ಎನ್ನುವುದು ಕೂಡಾ ಮುಖ್ಯ.ನೂರಾರು ಮನೆಗೋಗಿ/ಶುಭ ಕಾರ್ಯಕೆ ಕೂಗಿ/ಕರೆದಾಗಲೇ ಮದುವೆಯೆ/ಮಾಂಗಲ್ಯ ಬಿಗಿದಾಗ/ಗಟ್ಟಿಮೇಳ ಬಡಿದಾಗ/ ಅಕ್ಷ ತೆಯಲೆ ಮದುವೆಯೇ/ಮನಸೊಂದೆ ಸಾಕಂತೆ ಸಾಕ್ಷಿಗೆ/ಅರಶಿನವೆ ಬೇಕಂತೆ ತಾಳಿಗೆ/ಮಾಂಗಲ್ಯದಿಂದ ನಂಟಾದರೂ/ ಮನ ಸೇರೋ ಮದುವೇನೆ ಸುಖವೆಂದರುಎಂಬ ಹಂಸಲೇಖಾ ಅವರ ಮಾತು ಹೆಚ್ಚು ಅರ್ಥಪೂರ್ಣ.

