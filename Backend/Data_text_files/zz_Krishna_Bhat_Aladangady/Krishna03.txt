ಕೊಡೆಗಾಲದ 'ಈ ಹೊತ್ತು...'
ಅಂಬ್ರೆಲ್ಲಾ ಅಂದರೆ ಅರಳಿ ನಿಂತ ಹೂವಂತೆ. ಈ ಹೂವೇ ನಮ್ಮನ್ನು ಮಳೆ-ಬಿಸಿಲಿನಿಂದ ಕಾಪಾಡುವ ಆಪ್ತ ರಕ್ಷಕ. ಇಲ್ಲಿದೆ, ಕಾಲದೊಂದಿಗೆ ಬದಲಾಗುತ್ತಾ, ಸರ್ವರನ್ನೂ ಸೆಳೆಯುತ್ತಾ ಎಲ್ಲರೊಳಗೆ…
ಕೃಷ್ಣ ಭಟ್‌ ಅಳದಂಗಡಿ
ಬಣ್ಣದ ಕೊಡೆಯನ್ನು ಗಿರಗಿರನೆ ತಿರುಗಿಸುತ್ತಾ ತಲೆ ಒದ್ದೆ ಮಾಡಿಕೊಳ್ಳುವ ಪುಟ್ಟ ಪೋರ, ಮ್ಯಾಚಿಂಗ್‌ ಕೊಡೆಯೊಂದಿಗೆ ಟಕ್‌ ಟಕ್‌ ಹೆಜ್ಜೆ ಹಾಕುವ ಚೆಲುವೆ, ಕೊಡೆ ಇಲ್ಲದೆ ದಾಪುಗಾಲು ಹಾಕುತ್ತಾ ಓಡುವ ಸ್ಟೈಲಿಷ್‌ ಹುಡುಗ, ಒದ್ದೆಯಾಗುವ ಸೀರೆಯನ್ನು; ಹಾರುವ ಕೊಡೆಯನ್ನು ಬ್ಯಾಲೆನ್ಸ್‌ ಮಾಡಿಕೊಳ್ಳುವ ಹೆಣ್ಮಗಳು.. ತಂಪು ಮಳೆಯಲ್ಲೂ ಮನವನ್ನು ಬೆಚ್ಚಗೆ ಮಾಡುವ ಚಂದದ ಚಿತ್ರಗಳು.
ಮಳೆಗೂ ಕೊಡೆಗೂ ಅವಿನಾಭಾವ ಸಂಬಂಧ. ಸಾಹಿತ್ಯ, ಸಿನಿಮಾಗಳಲ್ಲಿ ಕೊಡೆ ಮಳೆಗಾಲದ ರೂಪಕ. ನಮಗೂ ಅಷ್ಟೆ ಮಳೆಯ ಮೊದಲ ಹನಿಗೆ ನೆನಪಾಗೋದು ಕೊಡೆ.
ಮಳೆಗೆ ಬಿಡಿಸಿದ ಕೊಡೆಯೊಂದಿಗೇ ನೆನಪಿನ ಚಿತ್ರಶಾಲೆಯೂ ತೆರೆದುಕೊಳ್ಳುತ್ತದೆ. ಆಗೆಲ್ಲ ಶಾಲೆಗೆ ಕೊಡೆ ತರುವವನೇ ಶ್ರೀಮಂತ. ಇನ್ನೊಬ್ಬನ ಕೊಡೆಯೊಳಗೆ ಸೇರಿಕೊಂಡು ಸಾಗುವುದೇ ಹೆಚ್ಚು. ಇಬ್ಬರೂ ಅರ್ಧರ್ಧ ಒದ್ದೆ. ಶಾಲೆಯಲ್ಲಿ ಕದ್ದು ಹೋಗುವ ಕೊಡೆಗಳಿಗೆ ನೂಲಿನಲ್ಲಿ ಬರೆದ ಚಂದದ ಹೆಸರು ಎಂದಿಗೂ ಶಾಶ್ವತ. ಕದ್ದು ಹೋಗುವುದಕ್ಕಿಂತಲೂ ಕಳೆದು ಹೋಗುವುದೇ ಹೆಚ್ಚು. ಅಂಗಡಿಯಲ್ಲಿ, ಬಸ್ಸಿನಲ್ಲಿ, ಕೂತಲ್ಲಿ, ನಿಂತಲ್ಲಿ, ನೇತು ಹಾಕಿದಲ್ಲಿ ಎಲ್ಲೆಂದರಲ್ಲಿ ಕೊಡೆ ಕಳೆದುಕೊಂಡದ್ದಕ್ಕೆ ಮನೆಯಲ್ಲಿ ಪೆಟ್ಟಿನ ರುಚಿ. ಜತೆಗೆ ಮುಂದಿನ ಮಳೆಗಾಲವಿಡೀ ಕೊಡೆ ಇಲ್ಲದ ಶಿಕ್ಷೆ. ಕೊನೆಗೆ ಅಣ್ಣನದೋ, ಅಕ್ಕನದೋ ಎರವಲು ಕೊಡೆಗೆ ದುಂಬಾಲು. ಕೊಡೆಯೇ ಇಲ್ಲದೆ ಶಾಲೆಯಲ್ಲೇ ಉಳಿದಾಗ ಉಮ್ಮಳಿಸಿದ ದುಃಖಕ್ಕೆ ಅಮ್ಮ ಬಂದು ನೀಡಿದ್ದು ಸಾಂತ್ವನದ ಸುಖ.
ಕಾಲೇಜಿನಲ್ಲಿ ಕೊಡೆ ಹಿಡಿಯದ ಹುಡುಗಿಯರನ್ನು ಕಾಣೋದೇ ಕಷ್ಟ. ಹುಡುಗರಿಗೆ ಕೊಡೆ ಹಿಡಿಯದೆ ಸುಮ್ಮನೆ ಝುಮ್ಮಂತ ಮಳೆಯಲ್ಲಿ ನೆನೆಯೋದೇ ಇಷ್ಟ. ಜಡಿ ಮಳೆಯಲ್ಲಿ ನೆನೆಯುತ್ತಿದ್ದಾಗ ಹುಡುಗಿಯೊಬ್ಬಳು ಕೊಡೆ ಹಿಡಿದ ನೆನಪು, ಕೆಲವರು ನವಿರಾಗಿ ನಕ್ಕು ಛೇಡಿಸಿದ ಒನಪು.
ಈಗಿನ ಕೊಡೆಗಳಿಗೆ ಮೊದಲಿನ ಹಾಗೆ ನೆನಪುಗಳ ಹಂಗಿಲ್ಲ. ಕಳೆದುಕೊಂಡರೂ ಅಷ್ಟೊಂದು ದುಃಖವಿಲ್ಲ. ಯಾಕೆಂದರೆ, ಈಗ ಪುಟ್ಟ ಮಕ್ಕಳ ಕೈಲೂ ಹತ್ತಾರು ಕೊಡೆಗಳ ರಂಗು. ಮೊದಲಿನ ಬರೀ ಕಪ್ಪೀಗ ಕಲರ್‌ಫುಲ್‌ ಆಗಿದೆ. ಬಣ್ಣದೊಂದಿಗೆ ಬಗೆ ಬಗೆ ವಿನ್ಯಾಸಗಳ ಕಡೆಗೆ ಹರಿಯುತ್ತಿದೆ ಮಕ್ಕಳ ಮನಸು.
ಕರಾವಳಿಯಲ್ಲಿ ಕೊಡೆಯ ಕೂಡಿಯೇ ಮಳೆಗಾಲದ ಬದುಕು. ಅದೇ ಮಲೆನಾಡಿನ ಮಳೆಗೆ ಯಾವ ಕೊಡೆಯೂ ಲೆಕ್ಕಕ್ಕಿಲ್ಲ. ಅಲ್ಲಿ ಸದಾ ಸುರಿವ ಮಳೆಯ ಬೆರಗಿಗೆ, ನಡುಗಿಸುವ ಚಳಿಗೆ ಕೌದಿಯ ಬೆಚ್ಚಗೆಯೇ ಬೇಕು. ಇನ್ನು ಕಾಡ ಮಕ್ಕಳು ಕೊಡೆ ಹಿಡಿದು ಮಾಡುವುದೇನು? ಅವರ ಕೆಲಸಕ್ಕೆ ಗೊರಬು, ಕೌದಿ, ರೈನ್‌ ಕೋಟ್‌ಗಳ ಸಾಥೇ ಬೇಕು. ಹೀಗೆ ಬಂದು ಹಾಗೆ ಹೋಗುವ ಬೆಂಗಳೂರ ಮಳೆಗೆ ಕೊಡೆಯೇ ಬೇಡ ಅನ್ನುತ್ತಿದ್ದರು. ಈಗ ನೋಡಿದರೆ ಕೊಡೆಯಷ್ಟೇ ಅಲ್ಲ, ದೋಣಿಯೂ ಬೇಕು!
ಕೊಡೆಯೂ ಹುಡುಗಿಯೂ
ಹುಡುಗಿಯರ ಕೊಡೆ ಕ್ರೇಜ್‌ ಹುಚ್ಚು ಹಿಡಿಸುವಂತದ್ದು. ಅವರಿಗೆ ಅದು ಬರೀ ಮಳೆಗಷ್ಟೇ ಅಲ್ಲ ವ್ಯಕ್ತಿತ್ವಕ್ಕೂ ರೂಪಕ ಮತ್ತು ಆಪ್ತ ರಕ್ಷಕ. ಅವರಿಗದು ಫ್ಯಾಷನ್‌ ಮಾತ್ರವಲ್ಲ ಪ್ಯಾಷನ್‌. ಮಳೆ, ಬಿಸಿಲೆನ್ನದೆ ಕೊಡೆಯನ್ನೇ ಸಂಗಾತಿಯಾಗಿಸಿಕೊಳ್ಳುವ ಹುಡುಗಿಯರಿಗೆ ಕೊಡೆ ಇಲ್ಲದಿದ್ದರೆ ಏನೋ ಕಳೆದುಕೊಂಡ ಭಾವ. ದಿನವೂ ಕಾಲೇಜಿಗೆ ಹೊರಟಾಗ ಕೊಡೆ ಅವರ ಬ್ಯಾಗ್‌ನಲ್ಲಡಗಬೇಕು. ಇಲ್ಲವೇ ಕೊಡೆ ಎದೆಯಪ್ಪಿ ಕುಳಿತಿರಬೇಕು. ಅದರ ನೆರಿಗೆಯಲ್ಲಿ ಅವನ ನೆನಪು ಮೆಲ್ಲನೇ ಸುಳಿದಾಡಬೇಕು...
ಮೊದಲು ಲೇಡಿಸ್‌ ಕೊಡೆ ಎಂದರೆ ಟೂ ಫೋಲ್ಡ್‌, ಥ್ರೀ ಫೋಲ್ಡ್‌. ಆದರೆ ಈಗ ಬ್ಯಾಕ್‌ ಟು ಓಲ್ಡ್‌ ಫ್ಯಾಷನ್‌. ಅದೇ ಬಾಗು ದಂಡಿನ ಉದ್ದನೆಯ ಕೊಡೆ. ಬಣ್ಣ ಬಣ್ಣದ ಕೊಡೆಗಳು ಬಣ್ಣದ ಕನಸಿನ ಹುಡುಗಿಯರನ್ನು ಸೆಳೆದಿವೆ. ಜತೆಗೆ ತೊಟ್ಟ ಬಟ್ಟೆಗೆ, ಒಳ ಮನಸಿನ ಕನಸಿಗೆ ಮ್ಯಾಚಿಂಗ್‌. ಅದಕ್ಕಾಗಿಯೇ ಮನೆಯಲ್ಲೊಂದು ಕೊಡೆಗಳ ಮಾಲೆ. ಹುಡುಗಿಯರಿಗೆ ಮಳೆ, ಬಿಸಿಲನ್ನೂ ಮೀರಿ ಒಬ್ಬ ಸೆಕ್ಯೂರಿಟಿ ಮ್ಯಾನ್‌ ಈ ಕೊಡೆ. ಏನೇ ಬಂದ್ರೂ ಯಾರೇ ಬಂದ್ರೂ ಒಮ್ಮೆಗೆ ಅವನಿದ್ದಾನೆ ಬಿಡು ಎನ್ನುವಷ್ಟು ಧೈರ್ಯ.
ಹುಡುಗಿಯರಿಗೇಕೆ ಈ ತರ ಪ್ರೀತಿ ಅಂತ ಹುಡುಕಿ ಹೊರಟಾಗ ಗೊತ್ತಾಗಿದ್ದು, ಜಗತ್ತಿನ ಮೊದಲ ಫೋಲ್ಡಿಂಗ್‌ ಕೊಡೆ ಹುಡುಕಿದ್ದು ಒಬ್ಬ ಹುಡುಗಿ! ವಿಚಿತ್ರವೆಂದರೆ, ವಿಯೆನ್ನಾದ ಸ್ಲಾವಾ ಹಾರೋಪಿಟ್ಜ್‌ 1928ರಲ್ಲಿ ರೂಪಿಸಿದ ಮಡಚುವ ಕೊಡೆಗಳ ಮೊದಲ ಮಾದರಿಯ ಹೆಸರು: ಫ್ಲರ್ಟ್‌!
ಅಂಬ್ರೆಲ್ಲಾ ಅಂದರೆ ಹೂವು!
ಈಗಿನ ಕಲರ್‌ ಫುಲ್‌ ಕೊಡೆಗಳು ನಿಜಕ್ಕೂ ಅಂಬ್ರೆಲ್ಲಾದ ಮೂಲ ಕಲ್ಪನೆಗೆ ಹತ್ತಿರ. ಲ್ಯಾಟಿನ್‌ ಭಾಷೆಯಲ್ಲಿ ಅಂಬ್ರೆಲ್ಲಾ ಎಂದರೆ ಅರಳಿ ನಿಂತ ದುಂಡನೆಯ ಸಮತಟ್ಟಾದ ಹೂವು. ಮಡಚಲಾಗದ ಎಲೆಗಳ ಹತ್ರದಿಂದ ಆರಂಭಗೊಂಡ ಕೊಡೆಗಳ ಯಾನ ಮಡಚಬಲ್ಲ ಕ್ಲಾಸಿಕ್‌ ಅಂಬ್ರೆಲ್ಲ, ಟಕ್ಕನೆ ಬಿಡಿಸಿಕೊಳ್ಳುವ ಅಟೋಮ್ಯಾಟಿಕ್‌ ಕೊಡೆ, ಪಾಕೆಟ್‌ ಅಂಬ್ರೆಲ್ಲ, ಬಿರುಗಾಳಿಯನ್ನೇ ಎದುರಿಸಬಲ್ಲ ಹೈ ವಿಂಡ್‌ ಅಂಬ್ರೆಲ್ಲ, ಅತ್ಯಂತ ದೊಡ್ಡ ಗಾಲ್ಫ್‌ ಅಂಬ್ರೆಲ್ಲಾ.. ಹೀಗೆ ಹೊಸ ವಿನ್ಯಾಸಗಳೊಂದಿಗೆ ಮುಂದುವರಿಯುತ್ತಲೇ ಇದೆ. ನಾಯೀನ ವಾಕಿಂಗ್‌ ಕರೆದುಕೊಂಡು ಹೋಗಲೊಂದು ಗೂಡಿನಂಥ ಕೊಡೆ, ಬೆನ್ನಿಗೆ ಕಟ್ಟಿಕೊಂಡು ಸುಮ್ಮನೆ ಕೈಬೀಸಿ ನಡೆಯುವಂಥ ಕೊಡೆ, ರಾತ್ರಿ ಹೊತ್ತು ಬೆಳಕು ಚೆಲ್ಲುವ ಎಲ್‌ಇಡಿ ದಂಡಿನ ಛತ್ರಿ, ಬೈಕ್‌ನ ಹ್ಯಾಂಡಲ್‌ಗೆ ಫಿಟ್‌ ಮಾಡಿ ಝುಮ್ಮೆನಿಸಬಲ್ಲ ಅಂಬ್ರೆಲ್ಲಾ.. ಏನೆಲ್ಲ ಇದೆಯಲ್ಲ!
ಅಂದ ಹಾಗೆ, ಮಳೆ ಮತ್ತು ಕೊಡೆಯ ಸಂಬಂಧವನ್ನು ಮೊದಲ ಬಾರಿಗೆ ಮುರಿದು ಹಾಕಿದ್ದು ರಾಘವಾಂಕ! ಬಹುಶ: ಏಳನೇ ಕ್ಲಾಸಲ್ಲಿ.. ಹರಿಶ್ಚಂದ್ರನ ಬಳಿ ಬಂದ ಮೂವರು ಚೆಲುವೆಯರು ಅವನ ಬಳಿ ಬೆಳ್ಗೊಡೆಯನ್ನು ಬೇಡಿದರು ಅಂದಾಗ ಕೊಡೆಗೆ ಅಷ್ಟೆಲ್ಲ ಪವರ್‌ ಇದೆಯಾ ಅಂತ ಅನಿಸಿತ್ತು. ಆದರೆ, ಈಗ ಕೊಡೆ ಎನ್ನುವುದು ಮಳೆಗಾಲಕ್ಕೆ ಸೀಮಿತವಲ್ಲ, ಅದು ಕಾಲಾತೀತ ಅಂತ ಅರ್ಥವಾಗುತ್ತಿದೆ.
ನೀವು ನಂಬಲೇಬೇಕು, ಜಗತ್ತಿನ ಮೊದಲ ಕೊಡೆ ಹುಟ್ಟಿದ್ದು ಮಳೆಗಲ್ಲ, ಬಿಸಿಲಿಗೆ! ಮಹರ್ಷಿ ಜಮದಗ್ನಿ ಶಸ್ತ್ರಾಭ್ಯಾಸ ಮಾಡುವಾಗ ಯೋಜನಾಂತರ ಹೋಗಿ ಬೀಳುವ ಬಾಣಗಳನ್ನು ತಂದು ಕೊಡುವ ಕೆಲಸ ಮಡದಿ ರೇಣುಕೆಗೆ. ಒಂದು ಬಾರಿ ಬಾಣ ಹುಡುಕಲು ಇಡೀ ದಿನ ಬೇಕಾಯಿತು. ಯಾಕೆಂದು ಕೇಳಿದರೆ ಬಿಸಿಲು ಎಂದಳು. ಸಿಟ್ಟಿಗೆದ್ದ ಜಮದಗ್ನಿ ಸೂರ್ಯನಿಗೇ ಗುರಿ ಇಟ್ಟ. ಬೆದರಿದ ಸೂರ್ಯ, ದಯಾ ಭಿಕ್ಷೆ ಕೇಳಿ, ರೇಣುಕಾಗೆ ಕೊಟ್ಟದ್ದು ಜಗತ್ತಿನ ಮೊದಲ ಕೊಡೆ.
ಕೊಡೆಗಳ ಚಿತ್ರಲೋಕ
ಎಲ್ಲೋ ಮಳೆಯಾಗಿದೆ ಎಂದು.. ಹಾಡು ಕೇಳಿದಾಗ ಸುತ್ತಿಟ್ಟ ಕೊಡೆ ನೆನಪಾಗುತ್ತದೆ, ರವಿಚಂದ್ರನ್‌ ಚಿತ್ರಗಳಲ್ಲಿ ಕೊಡೆಯದೇ ರೊಮ್ಯಾನ್ಸ್‌! ಹಿಂದಿ, ತೆಲುಗು ಸಿನಿಮಾಗಳಲ್ಲಿ ಕೊಡೆ ಕಂಡಿತೆಂದರೆ ವಿಲನ್‌ ಇಲ್ಲವೇ ಪಂಚಾಯಿತಿ ಮುಖ್ಯಸ್ಥ ಬಂದ ಎಂದೇ ಅರ್ಥ.
ಹಿರಿಯರ ಪಾಲಿಗೆ ಕೊಡೆ ಬಿಸಿಲು, ಮಳೆಯ ರಕ್ಷಕನಷ್ಟೇ ಅಲ್ಲ. ಅದು ಬದುಕಿಗೇ ಊರುಗೋಲು. ಬೆನ್ನಟ್ಟಿ ಬರೋ ನಾಯಿಗಳ ಹೆದರಿಸಲು, ಓಲಾಡೋ ಹೆಜ್ಜೆಗಳನ್ನು ಆಧರಿಸಲು. ದಕ್ಷಿಣ ಸರ್ಬಿಯಾದಲ್ಲಿ ಮ್ಯಾನ್‌ ಹೋಲ್‌ಗೆ ಬಿದ್ದ ಮಹಿಳೆಯೊಬ್ಬರು ಬದುಕಿದ್ದೇ ಅವರು ಹಿಡಿದ ಅರಳಿದ ಕೊಡೆಯಿಂದಾಗಿ. 1838ರಲ್ಲಿ ಒಂದು ಬುಕ್‌ ಬಂದಿತ್ತು: ಹೌ ಟು ಪ್ರೊಟೆಕ್ಟ್ ಲೈಫ್‌ ಎಂಡ್‌ ಪ್ರಾಪರ್ಟಿ ಇನ್‌ ಸೆವೆರಲ್‌ ಮೆಥಡ್ಸ್‌ ಯೂಸಿಂಗ್‌ ಅಂಬ್ರೆಲ್ಲಾಸ್‌!
ಹೀಗೆ... ಕೊಡೆಯ ಕೌತುಕವನ್ನು ನೆನೆಯುತ್ತಾ ಹಾಗೆ ಸಾಗುತ್ತಿದ್ದಾಗ ಕಂಡದ್ದು ದೊಡ್ಡದೊಂದು ಮಳೆಗಾಗಿಯೇ ಕಾದಂತಿರುವ ಜೋಡಿ ಜೀವಗಳು ಒಂಟಿ ಕೊಡೆಯಲ್ಲಿ ಮೈಗಂಟಿಕೊಂಡು ಸಾಗುವ ಪರಿ, ಸುರಿವ ಜಡಿಮಳೆಯಲ್ಲಿ ಒಂಟಿಕಲ್ಲಿನಲ್ಲಿ ಕೊಡೆ ಹಿಡಿದು ನಡುಗುತ್ತ ಕುಳಿತಿದ್ದ ಅಜ್ಜಿಯ ಮುಂದಿತ್ತು ಒಂದಿಷ್ಟು ತರಕಾರಿ.
ಕೊಡೆಯಡಿ ಆಡಿ!
ಕೊಡೆಯ ತಾಕತ್ತು ಸಣ್ಣದೇನಲ್ಲ. ಬಿಳಿ ಕೊಡೆಗಳ ಅಡಿಯಲ್ಲಿ ನಡೆಯುತ್ತದೆ ಆಡಿ ಕಾರುಗಳ ವ್ಯಾಪಾರ. ಕುದುರುತ್ತದೆ ಬ್ಯಾಂಕ್‌ಗಳ ವ್ಯವಹಾರ. ದೊಡ್ಡ ದೊಡ್ಡ ಕಂಪನಿಗಳಿಗೆ ಕೊಡೆಯೇ ಪ್ರಚಾರ. ಭೇಲ್‌ಪುರಿ, ಪಾನಿಪುರಿಗೂ ಸ್ಟೇಷನರಿ ಪ್ಯಾರಸೋಲ್‌ಗಳೇ ಆಧಾರ.
ಕಾರ್ಯಕ್ರಮಕ್ಕೆ ಅಂದ ನೀಡುವ ಆರ್ಟಿಸ್ಟಿಕ್‌ ಅಂಬ್ರೆಲ್ಲ, ಡೆಕೊರೇಷನ್‌ಗೆ ಬಳಸುವ ಕಾಕ್‌ಟೇಲ್‌ ಅಂಬ್ರೆಲ್ಲ, ಗಮನ ಸೆಳೆಯೋ ಫನ್ನಿ ಅಂಬ್ರೆಲ್ಲ.. ಮಳೆ ಮೀರಿಸಿದ ಕೊಡೆಗಳ ಲೋಕದ ಸುಂದರಿಯರು.
