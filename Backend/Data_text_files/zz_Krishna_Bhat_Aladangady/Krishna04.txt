ಗೆಲುವಿನ ಓಟ ಕಂಬಳವೀಗ ನೈಜ ಆಟದ ಕೂಟ
*ಕೃಷ್ಣ ಭಟ್‌ ಅಳದಂಗಡಿ
ಕಂಬಳದ ಫೈನಲ್‌ ಓಟ ಪರಮ ರೋಚಕ. ಕೊನೆ ಎಸೆತದವರೆಗೂ ವಿಸ್ತರಿಸಿದ ಭಾರತ-ಪಾಕಿಸ್ತಾನ ಕ್ರಿಕೆಟ್‌ ಮ್ಯಾಚಿನ ಹಾಗೆ. ಯಾರು ಬೇಕಾದರೂ ಗೆಲ್ಲಬಹುದು, ಮ್ಯಾಚ್‌ ಟೈ ಆಗಿಯೂಬಿಡಬಹುದು. ಕಂಬಳದಲ್ಲಿ ಕೋಣಗಳ ಓಟ ಎಷ್ಟೊಂದು ಕತ್ತುಕತ್ತಿನ ಹಣಾಹಣಿ ಎಂದರೆ ಬರಿಗಣ್ಣಿಗೆ ಬಿಡಿ, ಥರ್ಡ್‌ ಅಂಪಾಯರ್‌ಗೂ ನಿರ್ಧರಿಸಲಾಗದಷ್ಟು ಸೂಕ್ಷ್ಮ. ಸೆಕೆಂಡನ್ನು ಒಡೆದು ಮಿಲಿ ಸೆಕೆಂಡ್‌ ಮಾಡಿದರೂ ಗೆಲುವು ನಿರ್ಧರಿಸಲಾಗದಷ್ಟು ನೆಕ್‌ ಟು ನೆಕ್‌ ಫೈಟ್‌. ಅಥ್ಲೆಟಿಕ್ಸ್‌ನಂತೆಯೇ ಇಲ್ಲೂ ಫೋಟೊ ಫಿನಿಶ್‌.ಅಂತಿಮ ಗೆರೆಯ ಮೇಲೆ ಮೊದಲು ಕಾಲಿಟ್ಟ ಕೋಣದ ಜೋಡಿಗೆ ಮೆಡಲ್‌. ಹಾಗಂತ ಮೊದಲು ಕಾಲಿಟ್ಟದ್ದು ಯಾವ ಜೋಡಿ ಎನ್ನುವುದನ್ನು ನಿರ್ಧರಿಸುವುದು ಸುಲಭವೇನಲ್ಲ. ಅಲ್ಲೂ ಸೆಕೆಂಡಿನ ಭಾಗಗಳಲ್ಲಿ ಫಿನಿಷಿಂಗ್‌ ನಡೆದಿರುತ್ತದೆ. ಗೆಲುವನ್ನು ನಿರ್ಧರಿಸುವುದೇ ಸವಾಲಾಗಿರುವ ಕಾಲದಲ್ಲಿ ಕಂಬಳವೂ ಅತ್ಯಾಧುನಿಕ ತಂತ್ರಜ್ಞಾನವನ್ನು ಬಳಸಿಕೊಂಡು ಸೋಲು-ಗೆಲುವಿನ ನಿರ್ಣಯ ಮಾಡುವ ಕಾಲಕ್ಕೆ ಬಂದಿದೆ. ಎಂಡ್‌ ಪಾಯಿಂಟ್‌ನಲ್ಲಿ ಅಳವಡಿಸಿರುವ ಲೇಸರ್‌ ಬೀಮ್‌ ಕಂಬಳದಲ್ಲಿ ಬಳಕೆಯಾದ ಹೊಸ ಟೆಕ್ನಾಲಜಿ.ಕಂಬಳದ ವಿಶೇಷತೆ ಇರುವುದೇ ಇಲ್ಲಿ. ಕಂಬಳ ಎಷ್ಟು ಪ್ರಾಚೀನವೋ ಅಷ್ಟೇ ಆಧುನಿಕ. ಏಳು ಶತಮಾನದ ಇತಿಹಾಸ ಹೇಳಿದರೂ ಲೇಟೆಸ್ಟ್‌ ಟ್ರೆಂಡ್‌ಗೆ ಹೊಂದಿಕೆಯಾಗುವಷ್ಟು ಮಾಡರ್ನ್‌. ಕೃಷಿ ಸಂಪ್ರದಾಯದ ಭಾಗವಾಗಿರುವಂತೆಯೇ ಕೃಷಿಯ ಗಂಧ ಗಾಳಿ ಅರಿಯದ ಪೇಟೆ ಜನರನ್ನೂ ಸೆಳೆಯುವ ಕ್ರೀಡೆ. ಬಹುಶಃ ಈ ಹಳತು-ಹೊಸದರ ಸಂಗಮವೇ ಕಂಬಳದ ಅಳಿವು-ಉಳಿವಿನ ನಿರ್ಧಾರಕ.ಕರಾವಳಿಯ ಜನಪ್ರಿಯ ಕ್ರೀಡೆಯಾಗಿದ್ದರೂ ಕಂಬಳದ ಕುರಿತ ದೊಡ್ಡ ಚರ್ಚೆಗೆ ಎಡೆ ಮಾಡಿಕೊಟ್ಟಿದ್ದು ಜಲ್ಲಿಕಟ್ಟು. ತಮಿಳುನಾಡಿನ ಜಾನಪದ ಕ್ರೀಡೆ ಜಲ್ಲಿಕಟ್ಟು ಹಿಂಸಾತ್ಮಕ ಎಂಬ ನೆಲೆಯಲ್ಲಿ 2014ರಲ್ಲಿ ಸುಪ್ರೀಂಕೋರ್ಟ್‌ ಅದನ್ನು ನಿಷೇಧಿಸಿದಾಗ ಪ್ರಾಣಿಗಳ ಓಟ ಎಂಬ ಕಾರಣಕ್ಕಾಗಿ ಕೆಂಗಣ್ಣಿಗೆ ಗುರಿಯಾಯಿತು. ಸುಪ್ರೀಂಕೋರ್ಟ್‌ ತೀರ್ಪಿನಲ್ಲಿ ಕಂಬಳದ ಉಲ್ಲೇಖವಿಲ್ಲದಿದ್ದರೂ ‘ತೀರ್ಪನ್ನು ಅನ್ವಯಯಿಸುವ’ ಪ್ರಕ್ರಿಯೆಯಲ್ಲಿ ಕಂಬಳದ ಮೇಲೂ ತೂಗುಗತ್ತಿ ತೂಗಿತು. ಆ ಮೂಲಕ ರಾಜ್ಯ ಮಾತ್ರವಲ್ಲ ರಾಷ್ಟ್ರ ಮಟ್ಟದಲ್ಲೂ ಚರ್ಚೆಗೆ ಕಾರಣವಾಯಿತು. ಅಚ್ಚರಿ ಎಂದರೆ ಜಲ್ಲಿ ಕಟ್ಟಿನ ಗೆಲುವು ಕಂಬಳದ ಗೆಲುವಿನ ಓಟಕ್ಕೂ ನಿರ್ಣಾಯಕವಾಯಿತು! ರಾಜ್ಯ ಸರಕಾರದ ಸುಗ್ರೀವಾಜ್ಞೆಗೆ ಕೇಂದ್ರ ಸರಕಾರದ ಅನುಮೋದನೆಯೊಂದಿಗೆ ರಾಷ್ಟ್ರಪತಿಗಳು ಸಹಿ ಹಾಕುವುದರೊಂದಿಗೆ ಕಂಬಳದ ಓಟಕ್ಕೊಂದು ಕಾನೂನಿನ ಬಲ ಬಂತು. ಕಂಬಳ ರಕ್ಷ ಣೆಯ ಹೋರಾಟವೂ ಒಂದು ಗೆಲುವಿನ ಓಟವಾಯಿತು.ಅಗ್ನಿಪರೀಕ್ಷೆಯನ್ನು ದಾಟಿ...ಸೂಕ್ಷ ್ಮವಾಗಿ ಅವಲೋಕಿಸಿದರೆ ಕಂಬಳ ಎದುರಿಸಿದ ಅಗ್ನಿಪರೀಕ್ಷೆ ಭವಿಷ್ಯದ ದೃಷ್ಟಿಯಿಂದ ದೊಡ್ಡ ಯಶಸ್ಸು. ಇದಕ್ಕಾಗಿ ನಡೆದ ಕಾನೂನು ಹೋರಾಟ, ಜನಾಂದೋಲನ ನಿಜಾರ್ಥದಲ್ಲಿ ಹಲವಾರು ಮಿಥ್ಯೆಗಳನ್ನು ಒಡೆದುಹಾಕಿದೆ, ಕಂಬಳದ ಸೂಕ್ಷ ್ಮಗಳನ್ನು ಜನ ಗಮನಿಸುವಂತಾಗಿದೆ. ಕಂಬಳವನ್ನು ಹೊಸ ದೃಷ್ಟಿಯಿಂದ ನೋಡುವ ಕಣ್ಣುಗಳನ್ನು ಇದು ಕೊಟ್ಟಿದೆ.ದಕ್ಷಿಣ ಕನ್ನಡ, ಉಡುಪಿ ಮತ್ತು ಕಾಸರಗೋಡಿನ ಸುಮಾರು 200ಕ್ಕೂ ಅಧಿಧಿಕ ಕಡೆ ಸಾಂಪ್ರದಾಯಿಕ ಕಂಬಳಗಳು, ಸುಮಾರು 25 ಕಡೆ ಆಧುನಿಕ ಕಂಬಳಗಳು ನಡೆಯುತ್ತವೆ. ಸಾಂಪ್ರದಾಯಿಕ ಕಂಬಳಗಳು ಕೆಸರುಗದ್ದೆಗಳಲ್ಲಿ ಮುಕ್ತವಾಗಿ ನಡೆದರೆ ಆಧುನಿಕ ಕಂಬಳಗಳು ಅದಕ್ಕೆಂದೇ ನಿರ್ಮಿಸಿದ ಜೋಡುಕರೆ ಮತ್ತು ಸ್ಟೇಡಿಯಂಗಳಲ್ಲಿ ನಡೆಯುತ್ತವೆ. ಸಾಂಪ್ರದಾಯಿಕ ಕಂಬಳಗಳಲ್ಲಿ ಪರಂಪರೆಯ ನಂಬಿಕೆಗಳು, ಕ್ರಮಗಳು ಹಾಸು ಹೊಕ್ಕಾಗಿರುವ ಜತೆಗೆ ಕೋಣಗಳ ಓಟವೂ ಸಂಪ್ರದಾಯದ ಚೌಕಟ್ಟಿನಲ್ಲೇ ಇರುತ್ತದೆ. ಆಧುನಿಕ ಕಂಬಳಗಳಲ್ಲಿ ಸ್ಪರ್ಧೆಯೇ ಪ್ರಮುಖ.ಇತ್ತೀಚಿನ ವರೆಗೂ ಕಂಬಳ ಅಂದರೆ ಕೇವಲ ನಿಷೇಧಾತ್ಮಕ ಕ್ರೀಡೆ ಎಂದೇ ಪ್ರಚಲಿತದಲ್ಲಿತ್ತು. ದೊಡ್ಡ ದೊಡ್ಡ ವಿದ್ವಾಂಸರು ಕೂಡಾ ಅಲ್ಲಿ ಪನಿಕುಲ್ಲುನು(ರಾತ್ರಿ ಪಾಳಿ ಕಾಯುವಿಕೆ), ಕೊರಗರನ್ನು ಓಡಿಸುವುದು(ಕಂಬಳ ಗದ್ದೆಯಲ್ಲಿ ಗಾಜಿನ ಚೂರುಗಳಿವೆಯೇ ಎಂದು ಪರೀಕ್ಷಿಸಲು), ಅಶ್ಲೀಲ ನೃತ್ಯಗಳು (ಕಾಲಕ್ಷೇಪಕ್ಕಾಗಿ) ನಡೆಯುತ್ತವೆ ಎಂದೇ ಬರೆಯುತ್ತಿದ್ದರು, ವಾದಿಸುತ್ತಿದ್ದರು! ಆದರೆ, ಈ ಕ್ರಮಗಳೆಲ್ಲ ಸಹಸ್ರಮಾನದ ಪೂರ್ವದಲ್ಲೇ ಅಂತ್ಯಗೊಂಡು ಹೊಸದರತ್ತ ಹೊರಳಿದ್ದು ಎಲ್ಲೂ ಸೂಕ್ತ ನೆಲೆಯಲ್ಲಿ ದಾಖಲಾಗಿರಲಿಲ್ಲ.ಕಂಬಳ ಗದ್ದೆಗೆ ಮಹಿಳೆಯರು ಕಾಲಿಡಬಾರದು, ಬ್ರಾಹ್ಮಣರು ಕಂಬಳ ನೋಡಲು ಹೋಗಬಾರದು, ಒಂದು ಕಂಬಳ ನೋಡಿದರೆ ಅದೆಷ್ಟೋ ರಂಗಪೂಜೆ ನೋಡಬೇಕು ಎನ್ನುವ ಅಲಿಖಿತ ಅನಧಿಧಿಕೃತ ಮಾತುಗಳನ್ನೇ ಜನ ನಂಬಿದ್ದರು. ಕಂಬಳ ಮಹಿಳೆಯರಿಗೆ ನಿಷಿದ್ಧ ಎಂಬ ಮಾತು ಎಷ್ಟೊಂದು ಪ್ರಖರವೆಂದರೆ ಹಳೆ ತಲೆಮಾರಿನ ಹೆಚ್ಚಿನ ಮಹಿಳೆಯರು ಕಂಬಳವನ್ನೇ ನೋಡಿರಲಿಲ್ಲ.ಆದರೆ, ಈಗ ಕಂಬಳದ ಎಲ್ಲ ವಿಭಾಗದಲ್ಲೂ ಮಹಿಳೆಯರ ಪಾಲುದಾರಿಕೆ ಇದೆ. ಮಹಿಳಾ ಮಾಲೀಕರೂ ಇದ್ದಾರೆ, ಕೋಣಗಳ ಸಾಕುವಿಕೆಯಲ್ಲಿ ಅವರದೇ ದೊಡ್ಡ ಪಾತ್ರ. ಅಷ್ಟೇ ಅಲ್ಲ, ಕಂಬಳಗಳಲ್ಲಿ ಮಹಿಳೆಯರಿಗೆ ಪ್ರತ್ಯೇಕ ಪೆವಿಲಿಯನ್‌ಗಳನ್ನೇ ಕಟ್ಟಲಾಗಿದೆ. ರಾತ್ರಿ ಇಡೀ ಅದು ಮಹಿಳೆಯರಿಂದ ತುಂಬಿ ತುಳುಕುತ್ತಿರುತ್ತದೆ.ಹೊಡೆತದ ಹೊಡೆತಕೋಣಗಳು ಓಡುವ ಪ್ರಾಣಿಗಳಲ್ಲ, ಅವು ಓಡುವುದಕ್ಕೆ ಪೂರಕವಾದ ದೇಹ ರಚನೆಯನ್ನು ಹೊಂದಿಲ್ಲ ಎಂಬ ಮೂಲ ವಾದವನ್ನಿಟ್ಟುಕೊಂಡು ಪ್ರಾಣಿಗಳ ಕಲ್ಯಾಣ ಮಂಡಳಿ ಕಂಬಳದ ವಿರುದ್ಧ ಆಕ್ಷೇಪ ಎತ್ತಿದ್ದು. ಜತೆಗೆ ಅತ್ಯಂತ ಹೆಚ್ಚು ಮುಳುವಾದದ್ದು ಕೋಣಗಳನ್ನು ಹೊಡೆದು ಕೆರಳಿಸುವ ಪಾರಂಪರಿಕ ಪ್ರಕ್ರಿಯೆ. ಯಾವುದೋ ಸಂಘಟನೆಗಳ ಆರೋಪಗಳಿಗಿಂತಲೂ ಹೆಚ್ಚಾಗಿ ಕರಾವಳಿಯ ಸಾತ್ವಿಕರೇ ಕಂಬಳದ ವಿರುದ್ಧ ಅಸಂತೋಷ ಹೊಂದಿದ್ದರು. ಮಹಿಳೆಯರಂತೂ ಈ ಹೊಡೆತಗಳನ್ನು ನೋಡುವುದೇ ಹಿಂಸೆ ಎಂಬ ಕಾರಣಕ್ಕೆ ಕಂಬಳವನ್ನು ಆಕ್ಷೇಪಿಸುತ್ತಿದ್ದರು. ದೂರ ನಿಲ್ಲುತ್ತಿದ್ದರು.ನಿಜವೆಂದರೆ, ಹಲವಾರು ವರ್ಷಗಳ ಹಿಂದೆ ಮೇನಕಾ ಗಾಂಧಿಧಿಯವರು ಮೊದಲ ಬಾರಿಗೆ ಕಂಬಳದ ಹಿಂಸೆ ವಿರುದ್ಧ ಧ್ವನಿ ಎತ್ತಿದಾಗಲೇ ಹಿಂಸಾನಿಯಂತ್ರಣದ ಚರ್ಚೆ ಆರಂಭವಾಗಿತ್ತು. ಪ್ರಸಕ್ತ ಕಂಬಳ ಅಕಾಡೆಮಿ ಸಂಚಾಲಕರಾಗಿರುವ ಗುಣಪಾಲ ಕಡಂಬರ ನೇತೃತ್ವದಲ್ಲಿ ಅಹಿಂಸಾತ್ಮಕ ಕಂಬಳದ ಕೂಗು ಆಗಲೇ ಎದ್ದಿತ್ತು. 2014ರ ಕಂಬಳ ನಿಷೇಧ ಈ ಚಿಂತನೆಗೆ ಹೊಸ ದಿಕ್ಕನ್ನು ನೀಡಿತು. ಧರ್ಮಸ್ಥಳದ ಧರ್ಮಾಧಿಕಾರಿ ಡಾ. ಡಿ. ವೀರೇಂದ್ರ ಹೆಗ್ಗಡೆ, ಪೇಜಾವರ ಮಠದ ಶ್ರೀ ವಿಶ್ವೇಶತೀರ್ಥರು ‘ಹಿಂಸೆ’ಯ ವಿರುದ್ಧ ಪ್ರಬಲ ವಾದ ಮಂಡಿಸಿದ್ದರಿಂದ ಹೊಸ ನಿಯಮಗಳೇ ಜಾರಿಗೆ ಬಂದವು. 2015ರಲ್ಲಿ ಬಾರಾಡಿಯಲ್ಲಿ ಬೆತ್ತವನ್ನೇ ಹಿಡಿಯದೆ ಒಂದು ಪೆಟ್ಟೂ ಹೊಡೆಯದೆ ಕಂಬಳ ನಡೆಯಿತು. ಸಾತ್ವಿಕ ಜನರ ನೈಜ ಬೇಡಿಕೆ ಈಡೇರಿ ಕಂಬಳ ಸರ್ವಜನ ಪ್ರಿಯತೆ ಕಡೆಗೆ ಸಾಗುವ ನಿಟ್ಟಿನಲ್ಲಿ ನಿಷೇಧದ ಶಿಕ್ಷೆಯೂ ಒಂದು ರೀತಿಯಲ್ಲಿ ವರವಾಯಿತು ಎನ್ನುವುದು ಸತ್ಯ.ಮುಂದುವರಿಯಬೇಕಾದ ಓಟ: ರಾಷ್ಟ್ರಪತಿಗಳ ಹಸಿರುನಿಶಾನೆಯ ಹೊರತಾಗಿಯೂ ಕಂಬಳದ ಆತಂಕ ತಪ್ಪಿಲ್ಲ. ಯಾಕೆಂದರೆ, 1960ರ ಪ್ರಾಣಿ ರಕ್ಷ ಣಾ ಕಾಯಿದೆಯಡಿ ಪ್ರಾಣಿ ರಕ್ಷ ಣಾ ಮಂಡಳಿ ಮತ್ತೆ ಮತ್ತೆ ಹೋರಾಟಕ್ಕೆ ಇಳಿಯಲು ಅವಕಾಶವಿದೆ. ಈ ನಿಟ್ಟಿನಲ್ಲಿ ಕಂಬಳದ ಎಲ್ಲ ನೆಲೆಗಳ ಸಮಗ್ರ ಅಧ್ಯಯನ ನಡೆಸಿ ಕರ್ನಾಟಕ ಸರಕಾರ ಸೂಕ್ತ ಕಾಯಿದೆಯೊಂದನ್ನು ರೂಪಿಸಿದಾಗ ಮಾತ್ರ ಗೆಲುವಿನ ಓಟ ಒಂದು ಹಂತಕ್ಕೆ ಬರುವುದು. ಮುಂದೆ ಕಂಟಕಪ್ರಾಯವಾಗಿರುವ ಹಿಂಸೆಯನ್ನು ಹೊರಗಿಟ್ಟು ಅಹಿಂಸಾ ನೆಲೆಯಲ್ಲಿ ಕಂಬಳ ಮುಂದುವರಿಸಿದಾಗಲೇ ಗೆಲುವಿನ ಓಟ ಪೂರ್ಣಗೊಳ್ಳುವುದು. ಇದು ಎಲ್ಲರೂ ಅರಿತಿರಬೇಕಾದ ವಾಸ್ತವ.ನೋಡಿದಂತಿಲ್ಲ ಕಂಬಳಕಂಬಳದ ಸವಿ ಎಲ್ಲರಿಗೂ ತಲುಪದಂತೆ ಮಾಡಿದ್ದು ಹಲವಾರು ಮಿಥ್ಯೆಗಳು.ಕಂಬಳ ಕೇವಲ ಶ್ರೀಮಂತರ ಆಡುಂಬೊಲ. ಅದರಲ್ಲೂ ಭೂಮಾಲೀಕರಾಗಿದ್ದ ಬಂಟರು ಮತ್ತು ಜೈನರ ಪ್ರತಿಷ್ಠೆಯ ಕಣ ಎನ್ನುವುದು ಇತ್ತೀಚಿನವರೆಗೂ ಚಾಲ್ತಿಯಲ್ಲಿದ್ದ ಚರ್ಚೆ. ಆದರೆ, ನಿಷೇಧದ ಚರ್ಚೆ ತೀವ್ರ ಸ್ವರೂಪದಲ್ಲಿದ್ದ ಕಾಲದಲ್ಲಿ ಅಂಕಿ-ಅಂಶಗಳನ್ನು ಬಿಡಿಸಿ ನೋಡಿದರೆ ಕಂಡದ್ದು ಕಂಬಳ ಕೂಟ ಸರ್ವ ಜನಾಂಗದ ಶಾಂತಿಯ ತೋಟ ಎನ್ನುವುದು. ಯಾಕೆಂದರೆ, ಜನ ಸಾಮಾನ್ಯ ನೆಲೆಯಲ್ಲಿ ಯಾರ ಪಾರಮ್ಯ ಎಂದು ಲೆಕ್ಕ ಹಾಕಿದ್ದರೋ ಅದೆಲ್ಲವೂ ಉಲ್ಟಾಪಲ್ಟಾ ಆಗಿತ್ತು. ಕೋಣಗಳ ಮಾಲೀಕರಲ್ಲಿ ಗರಿಷ್ಠ ಸಂಖ್ಯೆಯಲ್ಲಿ ಬಿಲ್ಲವರಿದ್ದರು. ಬ್ರಾಹ್ಮಣರು, ವಿಶ್ವಕರ್ಮರು ಅಲ್ಲದೆ ಮುಸ್ಲಿಂ, ಕ್ರೈಸ್ತರೂ ಕೋಣ ಕಟ್ಟಿ ಸಂಭ್ರಮಿಸುತ್ತಿರುವುದು ಬೆಳಕಿಗೆ ಬಂತು. ಅದೆಷ್ಟೋ ದಲಿತ ಕುಟುಂಬಗಳೂ ಕೋಣಗಳ ಮಾಲೀಕತ್ವ ಹೊಂದಿದ್ದರು.ಮಹಿಳಾ ಶಕ್ತಿ: ಕಂಕನಾಡಿ ಕಮಲಾ ಜೆ. ರಾಮಪ್ಪ ಅವರು 20 ವರ್ಷಕ್ಕೂ ಮೊದಲೇ ಕೋಣ ಕಟ್ಟಿದರೂ ಮಹಿಳೆಯರ ಪಾಲುದಾರಿಕೆಯ ಕೊರತೆ ಬಗ್ಗೆ ಚರ್ಚೆಗಳು ನಡೆದೇ ಇತ್ತು. ಇವತ್ತು ಕಂಬಳಕ್ಕೆ ಬರುವ 300ರಷ್ಟು ಜೋಡಿ ಕೋಣಗಳಲ್ಲಿ ಕನಿಷ್ಠ 20 ಆದರೂ ಮಹಿಳೆಯರ ಹೆಸರಲ್ಲಿವೆ. ಮಹಿಳೆಯರಿಗಾಗಿಯೇ ಪ್ರತ್ಯೇಕ ಗ್ಯಾಲರಿ ಕಡ್ಡಾಯ ಎನ್ನುವಂತಿದೆ. ಕಂಬಳ ಅವಿದ್ಯಾವಂತರ ಕೂಟ ಎಂಬ ನಂಬಿಕೆಯೂ ಬುಡಮೇಲಾಗಿದೆ. ಓಟಗಾರರಲ್ಲಿ ಕೆಲವರು ಉಪನ್ಯಾಸಕರಾಗಿದ್ದರೆ, ತೀರ್ಪುಗಾರರಲ್ಲಿ ಎಲ್ಲರೂ ದೈಹಿಕ ಶಿಕ್ಷ ಕರೆ.ಅಕಾಡೆಮಿಕ್‌ ಸ್ಪರ್ಶಕಂಬಳ ಸಾಂಪ್ರದಾಯಿಕತೆಯಿಂದ ಅಕಾಡೆಮಿಕ್‌ ಕಡೆಗೆ ನಡೆದದ್ದು ಬಲು ದೊಡ್ಡ ಹೆಜ್ಜೆ. ಈಗ ಕೋಣಗಳನ್ನು ಓಡಿಸುವುದು ಕೇವಲ ಹವ್ಯಾಸವಾಗಿ ಉಳಿದಿಲ್ಲ. ಕೋಣ ಓಡಿಸುವುದಕ್ಕೆ ವಾರ್ಷಿಕ ತರಬೇತಿ ಮತ್ತು ಪುನಶ್ಚೇತನ ಶಿಬಿರ ನಡೆಯುತ್ತದೆ. ಇದರಲ್ಲಿ ಎಲ್ಲ ಜಾತಿ-ಧರ್ಮದವರು ಭಾಗವಹಿಸಿ ಕೋಣಗಳ ಮನಸು ಅರಿತು ಅಹಿಂಸಾತ್ಮಕವಾಗಿ ಓಡಿಸುವ ಶಿಸ್ತನ್ನು ಕಲಿಯುತ್ತಿದ್ದಾರೆ.ಕಂಬಳದ ತೀರ್ಪುಗಾರಿಕೆಯಲ್ಲಿ ಟಿವಿ ಅಂಪಾಯರ್‌, ಸ್ಪೀಡ್‌ ಕ್ಯಾಮೆರಾದ ಬಳಿಕ ಈಗ ಲೇಸರ್‌ ಟೆಕ್ನಾಲಜಿವರೆಗೂ ಸಾಗಿಬಂದಿದೆ. ಸಂಶೋಧನೆಗಳು ಮುಂದುವರಿದಿವೆ.ಜಾಕಿ ಪ್ಯಾಕೇಜ್‌ 4 ಲಕ್ಷ !ಕೋಣಗಳ ಜಾಕಿಗೆ ಎಷ್ಟೊಂದು ಬೇಡಿಕೆ ಎಂದರೆ ಕೆಲವು ಜನಪ್ರಿಯ ಓಟಗಾರರು ವರ್ಷಕ್ಕೆ 4 ಲಕ್ಷ ರೂ. ನೆಟ್‌ ಪ್ಯಾಕೇಜ್‌ ಮತ್ತು ಇತರ ಭತ್ಯೆಗಳನ್ನು ಪಡೆಯುತ್ತಾರೆ. ಅವರಿಗೆ ಕೆಲಸ ಕೇವಲ ಆರು ತಿಂಗಳು ಮಾತ್ರ. ಅದೂ ಕೂಡಾ ವಾರಾಂತ್ಯದಲ್ಲಿ ನಡೆಯುವ ಕಂಬಳಗಳಲ್ಲಿ ಪಾಲ್ಗೊಳ್ಳುವುದು. ಉಳಿದ ಸಮಯ ಅವರು ಓಟದ ತಾಲೀಮಿನಲ್ಲಿರುತ್ತಾರೆ! ಈ ಓಟಗಾರರಿಗೆ ಸೂಕ್ತ ಪ್ರೋತ್ಸಾಹ ಸಿಕ್ಕಿದರೆ ರಾಷ್ಟ್ರಮಟ್ಟದಲ್ಲೂ ಮಿಂಚುವಂಥ ಟೈಮಿಂಗ್ಸ್‌ ಹೊಂದಿದ್ದಾರೆ.ಎತ್ತಿನ ಓಟಕಂಬಳದ ಜತೆಜತೆಗೇ ಎತ್ತಿನ ಓಟ, ಎತ್ತಿನ ಗಾಡಿಯ ಓಟಗಳೂ ನಮ್ಮ ನಾಡಿನ ಸಂಸ್ಕೃತಿಯ ಒಂದು ಅಂಗ. ಕಾರ ಹುಣ್ಣಿಮೆ ನಿಮಿತ್ತ ಕಲಬುರಗಿ, ಯಾದಗಿರಿ ಜಿಲ್ಲೆಯಲ್ಲಿ ಎತ್ತುಗಳ ಮೆರವಣಿಗೆ ನಡೆಯುತ್ತದೆ. ಕಾರ ಹುಣ್ಣಿಮೆಯಂದು ಅಪರಾಹ್ನವಾಗುತ್ತಿದ್ದಂತೆ ಸಿಂಗಾರಗೊಂಡ ಎತ್ತುಗಳನ್ನು ರಸ್ತೆಯಲ್ಲಿ ಓಡಿಸುತ್ತಾ ರೈತರು ಸಂಭ್ರಮಿಸುತ್ತಾರೆ. ಕಾರಹುಣ್ಣಿಮೆ ಮರುದಿನ ಕರಿ ಹರಿಯುವುದು ಆಚರಿಸಲಾಗುತ್ತದೆ. ಎಲ್ಲರ ಚಿತ್ತ ಎತ್ತುಗಳ ಮೇಲೆ ನೆಟ್ಟಿರುತ್ತದೆ. ಕೆಲವು ಕಡೆ ಸ್ಪರ್ಧೆಗೆ ಬರುವ ಹತ್ತಾರು ಎತ್ತುಗಳ ಜೋಡಿಗಳಿದ್ದರೆ, ಇನ್ನು ಕೆಲ ಗ್ರಾಮಗಳಲ್ಲಿ ಗ್ರಾಮದ ಗೌಡರ ಮನೆಯಿಂದ ಕರೆ ತರುವ ರಾಸುಗಳಿಗೆ ವಿಶೇಷ ಪೂಜೆ ಕೈಗೊಂಡು, ಮೆರವಣಿಗೆ ಮೂಲಕ ಮಂದಿರ ಇಲ್ಲವೆ ಅಗಸಿ ದ್ವಾರ ಬಳಿ ಕರೆ ತರಲಾಗುವುದು. ಕಲಬುರಗಿ ಜಿಲ್ಲೆಯ ಚಿತ್ತಾಪುರ ತಾಲೂಕಿನ ಭಂಕೂರ ಕರಿ ಹರಿಯುವ ಜಾತ್ರೆ ಪ್ರಸಿದ್ಧಿ ಪಡೆದಿದೆ. ಕರಿ ಹರಿದ ತಕ್ಷಣ ಗ್ರಾಮಸ್ಥರಲ್ಲಿ ನಿರೀಕ್ಷೆ ಕುಡಿಯೊಡೆಯುತ್ತದೆ. ಭೂಮಿ ತಾಯಿ ತಮಗೆ ಉತ್ತಮ ಫಸಲು ನೀಡುವಳು ಎಂಬ ಭಾವದ ಸಾಮೂಹಿಕ ಅಭಿವ್ಯಕ್ತಿಯೇ ಕರಿ ಹರಿಯುವ ಹಬ್ಬದ ಸಂಪ್ರದಾಯ.ಕೊಪ್ಪಳ ಜಿಲ್ಲೆ ಕುಷ್ಟಗಿ ತಾಲೂಕಿನ ಕಂದಕೂರಿನಲ್ಲಿ ಕಾರಹುಣ್ಣಿಮೆಯ ಹಬ್ಬದಾಚರಣೆಯಲ್ಲಿ ಎತ್ತಿನ ಬಂಡಿಯ ಓಟದ ಸ್ಪರ್ಧೆ ಮಾಡಲಾಗುತ್ತದೆ.ಜೋಡೆತ್ತುಗಳಿಗೆ ಜೂಲು, ಗಂಟೆ, ರಿಬ್ಬನ್‌, ಗೊಂಡೇವು, ಹೆಗಲಮೇಲೆ ದಪ್ಪನೆಯ ಚಿತ್ತಾರದ ಹಾಸು ಮೂಲಕ ಅಲಂಕರಿಸಲಾಗುತ್ತದೆ. ಬಂಡಿಗಳಿಗೆ ಜೋಡೆತ್ತುಗಳನ್ನು ಹೂಡಿ, ವೇಗವಾಗಿ ಗುರಿಯನ್ನು ತಲುಪುವುದೇ ಎತ್ತಿನ ಬಂಡಿ ಓಟದ ಸ್ಪರ್ಧೆಯ ವೈಶಿಷ್ಟ್ಯತೆ. ಸುಮಾರು 300-500 ಮೀಟರ್‌ ದೂರದಲ್ಲಿ ಗುರಿ ಅಳವಡಿಸಲಾಗುತ್ತದೆ. ಈ ಸ್ಪರ್ಧೆಯಲ್ಲಿ 50ಕ್ಕೂ ಹೆಚ್ಚು ಜೋಡೆತ್ತುಗಳ ಬಂಡಿಗಳನ್ನು ಎಳೆದು ನೋಡುಗರ ಬೆರಗು ಮೂಡಿಸುತ್ತವೆ. ಏಕಕಾಲಕ್ಕೆ ಬಂಡಿಗಳನ್ನು ಓಡಿಸದೇ ಹಂತ ಹಂತವಾಗಿ ಸ್ಪರ್ಧೆ ನಡೆಸಲಾಗುತ್ತದೆ. ಮುಂಗಾರು ಕೃಷಿ ಚಟುವಟಿಕೆಗಳ ಯಶಸ್ಸನ್ನು ಸಾರಲು ಹಾಗೂ ಉತ್ತಮ ಬೆಳೆಯ ನಿರೀಕ್ಷೆಯಲ್ಲಿ ರೈತರು ಎತ್ತಿನ ಬಂಡಿ ಓಟದ ಸ್ಪರ್ಧೆ ಆಯೋಜಿಸುವುದು ಪ್ರತೀತಿ. ಬಾಗಲಕೋಟ ಜಿಲ್ಲೆ ಬಾದಾಮಿ ತಾಲೂಕಿನ ಕೆಲವು ಹಳ್ಳಿಗಳಲ್ಲಿ ಇಂಥದೇ ಆಚರಣೆ ಜಾರಿಯಲ್ಲಿದೆ.
