ಸಿಡಿಲ ಸಮಯ
ಮಿಂಚೆಂದರೆ ಕೇವಲ ನೀಲಾಕಾಶದ ಸೌಂದರ್ಯ ರೇಖೆಯಲ್ಲ. ಧನ-ಋುಣ ಕಣಗಳ ಈ ವಿಜ್ಞಾನ ಭೂಮಿಯೊಂದಿಗೂ ಬೆಸೆದುಕೊಂಡಿದೆ. ನೆಲವೂ ವಿದ್ಯುದಾವೇಶಗಳ ಆವೇಗದ 'ಪ್ರಸ್ತ'ಭೂಮಿ ಯಾಗಿರುವುದೇ ಸಿಡಿಲಾಘಾತವೆಂಬ ಮರ್ಮಾಘಾತದ ಮೂಲ. ನಲಿವ ಚಿತ್ತಾರದ ಹಿಂದಿನ ನೋವಿನ ವಿಕಾರಗಳಿಗೆ ಬೆಳಕು ಚೆಲ್ಲುವ ನೆಲ-ಮುಗಿಲ ಬಾಂಧವ್ಯದ ಕಥಾನಕ ಇದು.
ಕೃಷ್ಣ ಭಟ್‌ ಅಳದಂಗಡಿ
ಮೇಘವೊ ಮೇಘವೊ ಮುಂಗಾರಿನ ಮೇಘವೊ
ಮೇಘವೊ ಮೇಘವೊ ಹಿಂಗಾರಿನ ಮೇಘವೊ
ಹನಿ ಹನಿ ಹನಿ ಹನಿ ಚಿಟಪಟ ಮಳೆ ಹನಿ
ಹನಿ ಹನಿ ಹನಿ ಹನಿ ತುಂತುರು ಮಳೆ ಹನಿ
ಗುಡು ಗುಡು ಗುಡು ಗುಡು ಗುಡುಗೋ ಗುಡುಗಿನ
ಪಳ ಪಳ ಮಿಂಚುವ ಸಿಡಿಯುವ ಸಿಡಿಲಿನ
ಧರಣಿ ತಣಿಸುವ ಭರಣಿ ಮಳೆ ಮಳೆ
ಹಸ್ತ ಚಿತ್ತ ಸ್ವಾತಿ ಮಳೆ ಮಳೆ
ಸಿಡಿಯುವ ಭೂಮಿಗೆ ಗಂಗಾವಾಹಿನಿ
ಉರಿಯುವ ಪ್ರೇಮಕೆ ಅಮೃತವರ್ಷಿಣಿ
ಮುತ್ತಿನ ಹಾರ ಚಿತ್ರಕ್ಕಾಗಿ ಹಂಸಲೇಖ ಬರೆದ ಹಾಡನ್ನು ಬಾಲಮುರಳೀಕೃಷ್ಣ ಧ್ವನಿಯಲ್ಲಿ ಕೇಳುತ್ತಿದ್ದರೆ ಮೈಮನಗಳಲ್ಲಿ ರೋಮಾಂಚನ. ಅದರಲ್ಲೂ ಪಳಪಳ ಮಿಂಚುವ ಸಿಡಿಯುವ ಸಿಡಿಲಿನ ಅಂದಾಗ ಕಣ್ಣಮುಂದೆ ಕೋಲ್ಮಿಂಚಿನ ಚಿತ್ತಾರ.
ಮಿಂಚಿನ ಸೌಂದರ್ಯವೇ ಹಾಗೆ. ಕಣ್ಮುಚ್ಚಿ ತೆರೆಯುವುದರೊಳಗೆ ಪರಮಾದ್ಭುತವೊಂದು ಸಂಭವಿಸಿ ಕಣ್ಮರೆಯಾಗಿರುತ್ತದೆ. ಉಳಿಯುವುದು ಪರಮ ಚೆಲುವಿಕೆಯ ಕಲ್ಪನಾ ಚಿತ್ರವೊಂದೆ.
ಪಂಜೆ ಮಂಗೇಶ ರಾಯರ 'ತೆಂಕಣ ಗಾಳಿಯಾಟ'ದಲ್ಲಿ 'ಗುಡುಗನು ಗುಡುಗಿಸಿ ನೆಲವನು ನಡುಗಿಸಿ/ಸಿಡಿಲನು ತಾಳೆಗೆ ಬಾಳೆಗೆ ಎರಗಿಸಿ' ಜಡಿಮಳೆ ಬರುವುದರ ವರ್ಣನೆಗೆ ಮೈಮರೆಯದವರಿಲ್ಲ. ಕರಾವಳಿ ಮತ್ತು ಮಲೆನಾಡಿನ ಕಾರ್ಗಾಲದ ವೈಭವದಲ್ಲಿ ಕಡೆಂಗೋಡ್ಲು ಶಂಕರ ಭಟ್ಟರು 'ಹಗಲಿರುಳೆನ್ನದೆ ಹೊಡೆಯುವ ಜಡಿಮಳೆ/ಬಡಿ ಕೋಲ್ಮಿಂಚಿನ ಲಾಗುಗಳು' ಎಂಬ ಚಿತ್ರಿಸಿದ್ದಾರೆ.
ಕವಿ ಕೆಎಸ್‌ ನರಸಿಂಹಸ್ವಾಮಿ ಅವರಿಗೆ 'ಆಗೊಂದು ಸಿಡಿಲು ಈಗೊಂದು ಮುಗಿಲು' ದೇವರಿಗೆ ಮಾಡುವ ಅಲಂಕಾರದಂತೆ ಕಂಡರೆ(ದೀಪವು ನಿನ್ನದೆ ಗಾಳಿಯು ನಿನ್ನದೆ), ಜಯಂತ್‌ ಕಾಯ್ಕಿಣಿ ಅವರಿಗೆ 'ಮಿಂಚಾಗಿ ನೀನು ಬರಲು/ ನಿಂತಲ್ಲಿಯೇ ಮಳೆಗಾಲ'(ಗಾಳಿಪಟ).
ನಿಜಕ್ಕೂ ಮೋಡ, ಗುಡುಗು, ಮಿಂಚು, ಸಿಡಿಲು, ಮಳೆ ಅಚ್ಚರಿ ಹುಟ್ಟಿಸುವ ಪ್ರಾಕೃತಿಕ ವಿಸ್ಮಯಗಳು. ಇವುಗಳ ಜುಗಲ್‌ಬಂದಿಗೆ ಎದೆ ಝಲ್‌ ಎಂದರೂ ಮನಸು ಅದರ ಸೊಬಗನ್ನು ಆಸ್ವಾದಿಸಲು ಹಾತೊರೆಯುತ್ತದೆ. ಗುಡುಗಿನ ಘರ್ಜನೆಯ ಬೆನ್ನಲ್ಲೇ ಫಳಫಳಿರೆಂದು ಕೋರೈಸುವ ಮಿಂಚಿನದ್ದು ಅದ್ಭುತ ಸೌಂದರ್ಯ.
ಬರಿದೆ ಚೆಲುವಲ್ಲ ಕಣಾ..
ಮಿಂಚು ನಮಗೆ ಸೌಂದರ್ಯದ ರೂಪಕವಾಗಿ ಕಂಡರೂ ಸಿಡಿಲು ಮಾತ್ರ ಮರ್ಮಭೇದಕ. ಬಹುಶಃ ಒಂದೇ ಪ್ರಕ್ರಿಯೆಯ ಎರಡು ಭಿನ್ನ ಮುಖಗಳು ಚೆಲುವು ಮತ್ತು ಸಾವಿಗೆ ಮುಖಾಮುಖಿಯಾಗುವುದು ಅಚ್ಚರಿ.
ಬಹು ವರ್ಷದ ಕೆಳಗೆ ಗುಡುಗು-ಸಿಡಿಲಿನ ಘರ್ಜನೆ ಆಕಾಶದ ವಿಸ್ಮಯ ವಿದ್ಯಮಾನವಾಗಿಯೇ ಹೆಚ್ಚು ಪ್ರಚಲಿತದಲ್ಲಿತ್ತು. ಮಿಂಚೆಂದರೆ ಹುಡುಗಿಯ ಕಣ್ಣ ಕೋಲ್ಮಿಂಚು ನೆನಪಾಗುತ್ತಿತ್ತು. ರಾತ್ರಿಯನ್ನೇ ಬೆಳಗಾಗಿಸುವ ರೋಚಕತೆ ಅದಾಗಿತ್ತು.
ಆದರೆ, ಇತ್ತೀಚಿನ ವರ್ಷಗಳಲ್ಲಿ ಅದು ಬಾನು ಮತ್ತು ಭೂಮಿಯ ನಡುವಿನ ಸಂಘರ್ಷವೋ ಎಂಬಂತೆ ಭಾಸವಾಗುತ್ತಿದೆ. ವರ್ಷದಿಂದ ವರ್ಷಕ್ಕೆ ಸಿಡಿಲಿನ ಹೊಡೆತಕ್ಕೆ ಪ್ರಾಣ ಕಳೆದುಕೊಳ್ಳುತ್ತಿರುವ ಜೀವ ಸಂಕುಲದ ಅಗಾಧ ಪ್ರಮಾಣ ಇದಕ್ಕೆ ಇಂಬು ನೀಡುತ್ತದೆ. ಹಾಗಾಗಿ ಈಗ ಎಲ್ಲೋ ಮಿಂಚಿನ ಗೆರೆಗಳು ಕಂಡವೆಂದರೆ ಎದೆಯಲ್ಲಿ ಧಡಧಡ. ಪಕ್ಕದಲ್ಲೇ ಫಳಪಳಿಸಿದರೆ ಮೇಲೇ ಅಪ್ಪಳಿಸಿತೋ ಎಂಬಂತೆ ಹೃದಯ ಅರೆಕ್ಷ ಣ ಸ್ತಬ್ಧ.
ಅದರಲ್ಲೂ ನಮ್ಮದೇ ಊರಿನಲ್ಲಿ ನಡುಬೀದಿಯಲ್ಲಿ ನಡೆದುಹೋಗುವ ಹುಡುಗ ಒಮ್ಮಿಂದೊಮ್ಮೆಗೇ ಸುಟ್ಟು ಕರಲಾದಾಗ, ನೆಟ್ಟು ಬೆಳೆಸಿದ ಮರ ಬೆಂಕಿ ಹಿಡಿದು ಭಸ್ಮವಾದಾಗ, ಮನೆಗಳದುರಿ, ಸಾಮಗ್ರಿಗಳೆಲ್ಲ ಪುಡಿಯಾಗಿ, ವಿದ್ಯುದಾಲಿಂಗನಕೆ ಸಿಕ್ಕ ಕಾಗೆಯ ಹಾಗೆ ಆಘಾತವಾದಾಗ ಸಿಡಿಲ ಸಮಯವೆಂದರೆ ಭಯ.
ಅದು ಋುಣ-ಧನ ಸಂಘರ್ಷ
ನಿಜವೆಂದರೆ ಗುಡುಗು-ಸಿಡಿಲು ಋುಣಾತ್ಮಕ ಮತ್ತು ಧನಾತ್ಮಕ ಶಕ್ತಿಗಳ ಸಂಘರ್ಷ. ಆಕರ್ಷಣೆ- ವಿಕರ್ಷಣೆಗಳೆಂದು ವಿಜ್ಞಾನ ವಿವರಿಸುವ ವಿದ್ಯಮಾನ.
ಭೂಮಿಯ ತೇವಾಂಶ ತಂಪಾಗಿ ಮೋಡಗಟ್ಟಿ ಗಾಳಿಯಲ್ಲಿ ತೇಲಾಡುವುದೊಂದು ವಿಸ್ಮಯ. ಹಾಗೆ ಓಡಾಡುವ ಮೋಡಗಳಲ್ಲಿ ವಾತಾವರಣದೊಂದಿಗಿನ ತಿಕ್ಕಾಟದ ವೇಳೆ ಮೇಲ್ಭಾಗದಲ್ಲಿ ಧನ ವಿದ್ಯುದಂಶಗಳು, ಕೆಳಭಾಗದಲ್ಲಿ ಋುಣ ವಿದ್ಯುದಂಶಗಳು ಶೇಖರಣೆಗೊಳ್ಳುತ್ತವಂತೆ. ಹೇಳಿ ಕೇಳಿ ಪರಸ್ಪರ ವಿರುದ್ಧವಾಗಿರುವ ಕಾರಣಕ್ಕೇ ಆಕರ್ಷಣೆಯ ಗುಣ ಹೊಂದಿದವು ಈ ಎರಡು ಕಣಗಳು.
ಕೆಲವೊಮ್ಮೆ ಒಂದೇ ಮೋಡದಲ್ಲಿ ಮೇಲಿರುವ ಮತ್ತು ಕೆಳಗಿರುವ ಕಣಗಳ ನಡುವೆ ಆಕರ್ಷಣೆ ಹುಟ್ಟಿ ಮಿಲನಗೊಳ್ಳುವ ವಿಸ್ಮಯ ಸಂಭವಿಸಿದರೆ(ಅಂತರ್‌ ಮೋಡ), ಹೆಚ್ಚಿನ ಸಂದರ್ಭದಲ್ಲಿ ಸಾಗಿ ಹೋಗುವ ಇನ್ನೊಂದು ಮೋಡದ ಮೇಲೆ ಉಕ್ಕುವ ಪ್ರೇಮದ ಪರಿ. ಒಂದರಿಂದ ಇನ್ನೊಂದು ಮೋಡಕ್ಕೆ ಪ್ರೇಮ ಸಲ್ಲಾಪದ ಕೋಲ್ಮಿಂಚು(ಮೋಡಾಂತರ). ವಿದ್ಯುತ್‌ ಕಣಗಳ ಪ್ರವಾಹವೇ ಮಿಂಚಾಗಿ ಕೋರೈಸುವುದು.
ವಿದ್ಯುತ್‌ ಕಣಗಳ ಜಿಗಿತದ ವೇಳೆ ವಾತಾವರಣದ ಗಾಳಿ ಹಿಗ್ಗಿ ಉಂಟಾಗುವ ಸ್ಫೋಟವೇ ಗುಡುಗು. ಗುಡುಗು ಮತ್ತು ಮಿಂಚು ಹುಟ್ಟುವ ಸಮಯ ಒಂದೇ ಆದರೂ ಬೆಳಕು ಮತ್ತು ಶಬ್ದದ ವೇಗದಲ್ಲಿರುವ ವ್ಯತ್ಯಾಸದಿಂದಾಗಿ ಮೊದಲು ಮಿಂಚಿನ ದರ್ಶನ, ಬಳಿಕ ಗುಡುಗಿನ ನರ್ತನ.
ಇಷ್ಟೊಂದು ಸರಳ ಪ್ರೇಮ ಕಥಾನಕ ಭಯಾನಕವಾಗುವುದು ಹೇಗೆ?
ಬಹುಶಃ ಈ ಆಕರ್ಷಣೆ ಕೇವಲ ಆಕಾಶ ಮಾರ್ಗದಲ್ಲೇ ನಡೆದುಹೋಗುತ್ತಿದ್ದರೆ ಭೂಮಿಯಲ್ಲಿ ತಾಂಡವ ನಡೆಯುತ್ತಿರಲಿಲ್ಲ. ಅದ್ಯಾಕೋ ಭೂಮಿಗೆ ತ್ರಿಕೋನ ಪ್ರೇಮಕಥೆ ಬರೆಯುವ ಹುಮ್ಮಸ್ಸು. ಮೋಡಗಳ ನಡುವಿನ ಮಿಲನ ಮಹೋತ್ಸವ ಭೂಮಿಗಿಳಿದಾಗಲೇ ನಡೆಯುವುದು ದುರಂತ.
ಅಲ್ಲಿ ಆಕಾಶದಲ್ಲಿ ಮೋಡ ತೇಲಾಡುತ್ತಾ ಸಾಗುತ್ತಿದ್ದರೆ, ಭೂಮಿ ತನ್ನ ಮೇಲ್ಮೈಯಲ್ಲಿ ಧನ ವಿದ್ಯುದಂಶದ ಕಣಗಳನ್ನು ಸೃಷ್ಟಿಸಿ ಮೋಡವನ್ನು ಸೆಳೆಯುವ ಪ್ರಯತ್ನದಿಂದಾಗಿಯೇ ಹುಟ್ಟುವುದು ಸಿಡಿಲಾಘಾತ. ಅದರಲ್ಲೂ ಎತ್ತರಕ್ಕೇರಿದ ಕಟ್ಟಡಗಳು, ಮರಗಳು ಕಡಿಮೆ ಎತ್ತರದಲ್ಲಿ ತೇಲುತ್ತಿರುವ ಮೋಡಗಳ ಆಕರ್ಷಣೆಯ ಕೇಂದ್ರಬಿಂದು(ಲೀಡರ್ಸ್‌). ಹೆಚ್ಚಿನ ಸಂದರ್ಭದಲ್ಲಿ ಮೋಡಗಳೇ ಭೂಮಿಯೆಡೆಗೆ ಆಕರ್ಷಿತವಾಗುವುದು ನಿಜವಾದರೂ, ಕೆಲವೊಮ್ಮೆ ಭೂಮಿಯೂ ಪ್ರಣಯಭಿಕ್ಷೆ ಕೋರಿ ಕಣ ಪ್ರವಾಹದ ಬಾಣ ಎಸೆಯುವುದೂ ಇದೆ.
ಮಳೆಗಾಲ ಪೂರ್ವದಲ್ಲಿ ಮೋಡಗಳು ಕಡಿಮೆ ಎತ್ತರದಲ್ಲಿರುವುದರಿಂದ ಈ ಭೂಮಿ ಮತ್ತು ಮೋಡಗಳ ಸಮಾಗಮಕ್ಕೆ ಹೆಚ್ಚು ಪ್ರಸಕ್ತ ಕಾಲ. ಅದಕೆಂದೇ ಈ ಹೊತ್ತಲ್ಲಿ ಅಪಾಯ ಹೆಚ್ಚು.
ಕಣ್ಣಿಗೆ ಕಾಣದ ಎಲೆಕ್ಟ್ರಾನ್‌, ಪ್ರೋಟಾನ್‌ಗಳ ಪ್ರೇಮ ಪ್ರವಾಹ ವಿದ್ಯುತ್‌ ಪ್ರವಾಹವಾಗಿ ಮನುಷ್ಯ, ಪ್ರಾಣಿ, ಮರ-ಗಿಡ, ಪಶುಪಕ್ಷಿಗಳಿಗೆ ಮಾರಣಾಂತಿಕವಾಗುವ ಅತಿರೇಕವನ್ನು ತಡೆಯುವುದು ಅಷ್ಟು ಸುಲಭವೇನಲ್ಲ. ಮೋಡದೊಳಗಿನ, ಹಾರಲು ಸಿದ್ಧವಾದ ಕಣಗಳಿಗೆ ಭೂಮಿಯಲ್ಲಿ ಸ್ವಲ್ಪ ಋುಣಾತ್ಮಕ ಶಕ್ತಿ ಕಂಡರೂ ಜಿಗಿಯುವ ಆಸೆ ಉಕ್ಕುತ್ತದೆ. ಅದರಲ್ಲೂ ಹೆಚ್ಚು ಧನ ಕಣಗಳನ್ನು ಹೊತ್ತ ಕಲ್ಲು ಬಂಡೆಗಳು, ಎತ್ತರದ ಕಟ್ಟಡಗಳ ಕಡೆ ಆಕರ್ಷಣೆ ಹೆಚ್ಚು. ಸಪಾಟಾದ ಬಯಲು ನೆಲವೂ ಮಿಲನ ಮಹೋತ್ಸವದ 'ಪ್ರಸ್ತ'ಭೂಮಿ.
ಎದುರಿಸಲಾರೆವೇ ನಾವು..
ಪ್ರಕೃತಿಯ ವಿಸ್ಮಯಗಳನ್ನು ಎದುರುಹಾಕಿಕೊಂಡು ಬದುಕುವುದು ತುಂಬ ಕಷ್ಟವೇ ಆದರೂ ಸಂಭಾಳಿಸಲು ಅವಕಾಶವಿದೆ. ಆಕರ್ಷಣೆಗೆ ಒಳಗಾಗಬಹುದಾದ ಕಟ್ಟಡಗಳ ಮೇಲೆ ಮಿಂಚುಬಂಧಕ ಬಿಗಿದು ಮೋಡದಿಂದ ಜಿಗಿಯುವ ಪ್ರವಾಹವನ್ನು ಸೆಳೆದುಕೊಂಡರೆ ದೊಡ್ಡ ಅನಾಹುತ ತಪ್ಪಿದಂತೆ. ಅಷ್ಟಕ್ಕೂ ಮೋಡಗಳ ಅಡಿಯಲ್ಲಿ ಅಲೆದಾಡುವ ಕಣಗಳಿಗೂ ತಮ್ಮನ್ನೊಮ್ಮೆ ತಟಸ್ಥಗೊಳಿಸಿಕೊಳ್ಳುವ ಕಾತರವಷ್ಟೇ ಇರುತ್ತದೆ. ಅದು ಭೂಮಿಯೊಳಗೆ ಅಂತರ್ಗತವಾದಾಗ (ಅರ್ತಿಂಗ್‌) ಸ್ತಬ್ಧವಾಗುತ್ತವೆ. ಅಮೆರಿಕ ಮೊದಲಾದ ಊರುಗಳಲ್ಲಿ ಮಿಂಚುಬಂಧಕಗಳ ಮೂಲಕವೇ ಪ್ರವಾಹಕ್ಕೊಂದು ದಾರಿ ತೋರಿಸಿ ಅಪಾಯವನ್ನು ನಿವಾರಿಸಲಾಗುತ್ತಿದೆ. ಬಹುಶಃ ಸದ್ಯಕ್ಕೆ ಎಲ್ಲರಿಗೂ ಇರುವ ದಾರಿ ಅದೊಂದೆ. ಯಾಕೆಂದರೆ, ಮೋಡಗಳನ್ನು ಹತ್ತಿರ ಬರಬೇಡ ಎಂದು ನಿರ್ಬಂಧಿಧಿಸುವುದಾಗಲೀ, ಮೋಡದೊಂದಿಗೆ ಸಲುಗೆ ಬೇಡ ಎಂದು ಭೂಮಿಗೆ ಬುದ್ಧಿಮಾತು ಹೇಳುವುದಾಗಲೀ ಆಗದ ಮಾತು.
ಏನಾದರೂ ಮಾಡಬಹುದು ಎಂದಾದರೆ, ಓ ಮೋಡಗಳೇ ಆಕಾಶದೆತ್ತರದಲ್ಲಿ ತೇಲುತ್ತಿರಿ... ಪ್ರೇಮ ಪ್ರವಾಹವೇನಿದ್ದರೂ ನಿಮ್ಮೊಳಗೆ ಉಕ್ಕುತ್ತಿರಲಿ, ಮಿಲನವೇನಿದ್ದರೂ ನಿಮ್ಮ ನಡುವೆ ನಡೆಯುತ್ತಿರಲಿ... ಅದರೊಲವು ನಿಮಗಿರಲಿ, ಚೆಲುವ ಅನುಭವಿಸುವ ಖುಷಿ ಮಾತ್ರ ನಮಗಿರಲಿ... ಎಂದು ಹಾರೈಸಬಹುದಷ್ಟೆ.
ಸಿಡಿಲು ನಂಬಿಕೆಗಳ ಒಡಲು
ಆವಾಂತರ ಸೃಷ್ಟಿಸುವ ಸಿಡಲಿನ ಒಡಲು ಅದೆಷ್ಟೋ ನಂಬಿಕೆಗಳ ಕಡಲು.
ಬಾಳೆ ಬುಡಕ್ಕೆ ಸಿಡಿಲು ಹೊಡೆದರೆ ಅಲ್ಲಿ ಚಿನ್ನದ ನಿಧಿಧಿ ಇದೆ ಎಂಧರ್ಥ ಎನ್ನುವುದು ಕೆಲವರ ನಂಬಿಕೆ. ಸಿಡಿಲಿಗೆ ಲೋಹವೆಂದರೆ ಅಚ್ಚುಮೆಚ್ಚು ಎಂಬ ನೆಲೆಯಲ್ಲಿ ಹುಟ್ಟಿದ್ದು ಈ ನಂಬಿಕೆ. ಬಾಳೆ ಬುಡದಲ್ಲಿ ಲೋಹವಿದ್ದರೆ (ಚಿನ್ನ!) ಮಾತ್ರ ಸಿಡಿಲು ಅದರತ್ತ ಓಡುತ್ತದೆಯಂತೆ. ಆದರೆ, ಸಿಡಿಲು ಬಡಿದ ಯಾವ ಬಾಳೆಬುಡದಲ್ಲೂ ಚಿನ್ನವಂತೂ ಸಿಕ್ಕಿಲ್ಲ, ಇದುವರೆಗೆ.
ಸಿಡಿಲು ಆರಂಭವಾದಾಗ ಮನೆಯ ಅಂಗಳಕ್ಕೆ ಕುಡುಗೋಲು(ಕತ್ತಿ) ಎಸೆಯುವ ಪ್ರಕ್ರಿಯೆಯಲ್ಲೂ ಇರುವುದು ಲೋಹದ ಸೆಳೆತದ ನಂಬಿಕೆ. ಏನಿದ್ದರೂ ಅಲ್ಲೇ ಬಿದ್ದು ಇಂಗಿಹೋಗಲಿ ಎನ್ನುವ ಬಯಕೆ.
ಸಿಡಿಲು ಆರಂಭವಾದ ಕೂಡಲೇ ಬಯಲು ಬಿಟ್ಟು ಆಲಯ (ಮನೆ) ಸೇರಬೇಕು ಎನ್ನುವುದು ನಂಬಿಕೆಯಷ್ಟೇ ಅಲ್ಲ, ರಕ್ಷ ಣೆಯ ನಿಜಮಾರ್ಗ.
ಮರದಡಿ ನಿಲ್ಲಬಾರದು, ಮೊಬೈಲ್‌ ಬಳಸಬಾರದು, ಟಾರ್ಚ್‌ ಹಾಕಬಾರದು, ವಿದ್ಯುತ್‌ ಸಂಪರ್ಕ ಕಡಿತಗೊಳಿಸಬೇಕು, ಮನೆಯ ವಿದ್ಯುತ್‌ ಉಪಕರಣಗಳ ಸಂಪರ್ಕ ತೆಗೆಯಬೇಕು ಎನ್ನುವುದೆಲ್ಲ ವಿಜ್ಞಾನ ಹೇಳಿಕೊಟ್ಟ ರಕ್ಷ ಣಾ ತಂತ್ರ.
ಗುಂಪಿನ ನಡುವೆ ತಲೆ ಎತ್ತಿ ನಿಲ್ಲಬೇಡಿ, ಬಗ್ಗಿ ನಿಂತವರಿಗೆ ಅಪಾಯ ಕಡಿಮೆ ಎನ್ನುವುದು ಸಿಡಿಲು ಕಲಿಸುವ ಜೀವನ ಪಾಠ.
'ಪವರ್‌'ಫುಲ್‌ ಮಿಂಚು!
ಸಿಡಿಲು ನಿಜಕ್ಕೂ ಪವರ್‌ಫುಲ್‌. ಒಂದು ಬಾರಿ ಅಪ್ಪಳಿಸಿದ ಸಿಡಿಲಿನಲ್ಲಿ 500 ಕೋಟಿ ಜೌಲ್ಸ್‌ ಶಕ್ತಿ ಅಂದರೆ 1000 ವ್ಯಾಟ್‌ ವಿದ್ಯುತ್‌. ಇದು ಒಂದು ಮನೆಯ ಒಂದು ತಿಂಗಳ ಬಳಕೆಯ ವಿದ್ಯುತ್‌ಗೆ ಸಮ. ಜಗತ್ತಿನಲ್ಲಿ ವರ್ಷಕ್ಕೆ 140 ಕೋಟಿ ಬಾರಿ ಮಿಂಚು ಫಳಫಳಿಸುತ್ತದೆ. ಇದನ್ನು ವಿದ್ಯುತ್‌ ಆಗಿ ಪರಿವರ್ತಿಸಿದರೆ ದೊಡ್ಡ ಪ್ರಮಾಣದ ಕರೆಂಟ್‌ ಲಭಿಸಬಹುದು.
ಹಾಗಂತ ಇದು ಸಾಧ್ಯವೇ ಎನ್ನುವ ಪ್ರಶ್ನೆಯೂ ಇದೆ. ಮೋಡಗಳ ನಡುವಿನ ವಿದ್ಯುತ್‌ ಪ್ರವಾಹವನ್ನು ಸಂಗ್ರಹಿಸುವ ವ್ಯವಸ್ಥೆ ಸದ್ಯೋಭವಿಷ್ಯದಲ್ಲಿ ಬರಿ ಕನಸು. ಭೂಮಿಗೆ ಅಪ್ಪಳಿಸುವ ಸಿಡಿಲಿನ(25 ಶೇಕಡಾ ಮಾತ್ರ) ಪ್ರವಾಹವನ್ನು ವಿದ್ಯುತ್‌ ಆಗಿ ಪರಿವರ್ತಿಸಲು ಸಾಧ್ಯವಿದೆಯಾದರೂ ಅದಕ್ಕೆ ಬೇಕಾದ ಮೂಲಭೂತ ವ್ಯವಸ್ಥೆಗಳು ಸುಲಭವಲ್ಲ.
ನಿಜವೆಂದರೆ, ಎಲ್ಲ ಮಿಂಚಿನಿಂದಲೂ ವಿದ್ಯುತ್‌ ಸಂಗ್ರಹಿಸಬಹುದು ಎಂದು ನಂಬಿದರೂ ಸಂಗ್ರಹವಾಗುವ ಒಟ್ಟು ವಿದ್ಯುತ್‌ ವರ್ಷಕ್ಕೆ 49000 ಕೋಟಿ ಯುನಿಟ್‌. 2009ರಲ್ಲಿ ಜಗತ್ತು ಬಳಸಿದ ವಿದ್ಯುತ್‌ನ ಪ್ರಮಾಣ 20,279,64 ಕೋಟಿ ಯುನಿಟ್‌. ಅಂದರೆ, ನಾವು ಸಿಡಿಲಿನಿಂದ ಸಂಗ್ರಹಿಸಬಹುದಾದ ವಿದ್ಯುತ್‌ ಜಗತ್ತಿಗೆ ಒಂಬತ್ತು ದಿನಕ್ಕೂ ಸಾಲದು. ಯಥೇಚ್ಛವಾಗಿರುವ ಸೌರಶಕ್ತಿಯನ್ನೇ ಬಳಸಿಕೊಳ್ಳದ ನಾವು ಇನ್ನು ಮಿಂಚಿನ ವಿದ್ಯುತನ್ನು ಬಳಸಿ ಬಂಧಿಧಿಸುವುದುಂಟೇ? ಸದ್ಯಕ್ಕಂತೂ ಇಲ್ಲ.
ಸಿಡಿಲಿನ ಮುನ್ನ ಬರೋ ಮಿಂಚಿನ ಫೋಟೋಗ್ರಫಿ ಮಾಡೋದು ಕಷ್ಟ. ತುಂಬ ಸಮಯ ಕಾದರೆ ಸಿಗುತ್ತದೆ. ಕಟ್ಟಡಗಳಿರುವ ಸ್ಥಳದಲ್ಲಿ ಚೆನ್ನಾಗಿ ಸಿಗುವುದಿಲ್ಲ. ಮರ, ಗಿಡಗಳಿಲ್ಲದ ಬಯಲಿನಲ್ಲಿ ಬರಿಯ ಆಕಾಶ ಚೆನ್ನಾಗಿ ಕಾಣಿಸುವಲ್ಲಿ ಇದನ್ನು ಫೋಟೋಗ್ರಫಿ ಮಾಡಬಹುದು. ನಾನೂ ಈ ಪ್ರಯತ್ನ ಮಾಡಿದ್ದೇನೆ, ಆದರೆ ಅಷ್ಟು ಚೆನ್ನಾಗಿ ಸಿಕ್ಕಿಲ್ಲ.

