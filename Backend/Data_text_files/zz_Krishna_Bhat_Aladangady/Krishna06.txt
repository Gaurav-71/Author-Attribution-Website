ನಗುವ ಬೇಸಿಗೆ ಬಂದಿದೆ
ಬೇಸಿಗೆ ಕಾಲ ಒಂಥರಾ ಏಕಾಂಗಿ. ಮಳೆಗಾಲದಂತೆ ಮಮತೆ ತೋರುವವರಿಲ್ಲ, ಚಳಿಗಾಲದಂತೆ ಬೆಚ್ಚಗೆ ಪ್ರೀತಿಸುವವರಿಲ್ಲ. ಬೇಸಿಗೆ ಬಂತು ಎನ್ನುವಾಗಲೇ ಮೈಬೆವರುತ್ತದೆ.
ಕೃಷ್ಣ ಭಟ್‌ ಅಳದಂಗಡಿ
ಬೇಸಿಗೆ ಕಾಲ ಒಂಥರಾ ಏಕಾಂಗಿ. ಮಳೆಗಾಲದಂತೆ ಮಮತೆ ತೋರುವವರಿಲ್ಲ, ಚಳಿಗಾಲದಂತೆ ಬೆಚ್ಚಗೆ ಪ್ರೀತಿಸುವವರಿಲ್ಲ. ಬೇಸಿಗೆ ಬಂತು ಎನ್ನುವಾಗಲೇ ಮೈಬೆವರುತ್ತದೆ. ಆದರೆ, ಅದೇ ಬೆವರ ಕಂಪಿನಲ್ಲೇ ಅದ್ಭುತ ಕೂಲ್‌ ಕೂಲ್‌ ನೆನಪುಗಳಿವೆ, ಸಂಭ್ರಮಗಳಿವೆ. ಸುಟ್ಟು ಹಾಕೋ ಬಿಸಿಲಲ್ಲೂ ಹೊಸ ಜೀವದೊಸಗೆ ಇದೆ. ಅರ್ಥ ಮಾಡಿಕೊಳ್ಳುವ ಮನಸುಗಳು ಬೇಕು ಅಷ್ಟೆ.
ಹುಡುಗಿಯ ಚೆಂದದ ಮುಖವನ್ನು ಪದೇ ಪದೇ ಸ್ಪರ್ಶಿಸುವ ಖುಷಿ ಇದ್ದರೂ ಕರ್ಚೀಫು ಯಾಕೋ ಕಪ್ಪಿಟ್ಟಿದೆ, ಪ್ರೇಯಸಿಗಾಗಿ ಕಾಯುವ ಸಂಭ್ರಮವಿದ್ದರೂ ಹುಡುಗ ಪ್ರೇಮ ಪರೀಕ್ಷೆಯೋ ಎಂಬಂತೆ ಬೆವೆತು ಹೋಗಿದ್ದಾನೆ. ಮಿಂಚಿ ಮಿರುಗುತ್ತಿದ್ದ ಕಲರ್‌ಫುಲ್‌ ಕೊಡೆ ಬಣ್ಣ ಕಳೆದುಕೊಂಡು ಒಂದು ಕಾಲದ ಹೀರೋಯಿನ್‌ನಂತಾಗಿದೆ.
ಯಾಕೆಂದರೆ, ಮತ್ತೆ ಬೇಸಿಗೆ ಬಂದಿದೆ!
ಮದುವೆ ಮನೆಯಲ್ಲಿ ಗೃಹಿಣಿಯ ಮೈ ಒದ್ದೆಯಾಗಿದೆ, ಸೀರೆ ಭಾರವಾಗಿದೆ. ಊರೂರು ಸುತ್ತುವ ಸ್ನಾಪ್‌ ಡೀಲ್‌ ಹುಡುಗನಿಗೆ ಬೈಕ್‌ ನಿಲ್ಲಿಸಿ ಪಾರ್ಸೆಲ್‌ ತೆಗೆಯುವುದೇ ಬೇಡ ಅನಿಸಿದೆ. ತರಕಾರಿಯ ಮುತ್ತಪ್ಪ ನೆರಳ ಸಂದಿಗಳ ನಡುವೆ ಗಾಡಿ ದೂಡುತ್ತಿದ್ದಾನೆ. ಹೂವಾಡಗಿತ್ತಿಯ ತುರುಬಿನ ಮಲ್ಲಿಗೆ ಆಗಲೇ ಬಾಡಿದೆ, ತೆಪ್ಪದಂಥ ಹರಿವಾಣಕ್ಕೆ ಬೆವರ ಹನಿ ಬೀಳುತ್ತಿದೆ.
ಇಡೀ ಮನೆಯೇ ಒಂದು ಫ್ರಿಜ್ಜಾಗಿದ್ದರೆ ಹೇಗೆ ಎಂಬ ಕಲ್ಪನೆ ಖುಷಿಕೊಡುತ್ತಿದೆ, ಪುಟ್ಟ ಹುಡುಗ ಫ್ರಿಜ್‌ ದೊಡ್ಡದಾಗಿದ್ದರೆ ತರಕಾರಿ ಬಾಕ್ಸ್‌ನಲ್ಲಿ ಮುದುಡಿ ಮಲಗಿದರೆ ಹೇಗಿರುತ್ತದೆ ಅಂತ ಯೋಚಿಸಿ ತಂಪಾಗುತ್ತಾನೆ. ಕೂಲ್‌ ಬಾಕ್ಸ್‌ನೊಳಗೆ ಮೈಬಿಟ್ಟು ಮಲಗಿದ್ರೆ ಹೆಂಗೆ ಅಂತ ಯೋಚಿಸುತ್ತಾಳೆ ಆ ಹುಡುಗಿ. ಎಲ್ಲೋ ಜಿನುಗೋ ನೀರು ಕಂಡರೆ ಮುಖ ಕೊಟ್ಟು ಆಸ್ವಾದಿಸೋ ಆನಂದ. ಕೊಳ ಕಂಡರಂತೂ ಜಿಗಿಯುವ ಆಸೆ.
ಯಾಕೆಂದರೆ ಮತ್ತೆ ಬೇಸಿಗೆ ಬಂದಿದೆ!
ಮಾರ್ಗದ ಬದಿಯಲ್ಲಿ ರಾಶಿ ಬೀಳುತ್ತಿದೆ ಕಲ್ಲಂಗಡಿ, ಎಳನೀರು. ರೇಟು ಜಾಸ್ತಿಯಾದರೂ ಪರವಾಗಿಲ್ಲ ಕೊಡು ಎನ್ನುತ್ತಾನೆ, ಕಲ್ಲು ಕಟ್ಟುವ ಭಯದ ಗ್ರಾಹಕ. ಜ್ಯೂಸ್‌ ಅಂಗಡಿಯ ಮಿಕ್ಸಿಗಳಿಗೀಗ ತಿರುಗುವುದೊಂದೇ ಕೆಲಸ. ವಾರ್ಮ್‌ ಕೊಡಿ ಅನ್ನುತ್ತಿದ್ದವರೆಲ್ಲ ಐಸ್‌ ಹಾಕಿ ಅಂತಿದ್ದಾರೆ. ನಿನ್ನೆಯಷ್ಟೇ ನಮ್ಮ ಮನೆ ಪಕ್ಕ ಎರಡು ಹೊಸ ಐಸ್‌ಕ್ರೀಂ ಅಂಗಡಿ ಹುಟ್ಟಿಕೊಂಡವು. ಬೀದಿಯಲ್ಲಿ ಐಸ್‌ ಕ್ಯಾಂಡಿಯ ಓಡಾಟ ಶುರುವಾಗಿದೆ.
ಯಾಕೆಂದರೆ ಮತ್ತೆ ಬೇಸಿಗೆ ಬಂದಿದೆ!
ಕೂಲಿಯವನ ಬರಿಮೈ ಬೆವರಲ್ಲಿ ತೊಯ್ದು ಲಕಲಕಿಸುತ್ತಿದೆ. ಊಟ ಮಾಡಿ ಕೂತಲ್ಲೇ ತೂಗುಮಂಚ ತೂಗಿದೆ. ಮರದ ಬುಡದಲ್ಲಿ ಕೂತಿದ್ದರೂ ಗಾಳಿ ಇಲ್ಲ, ಎಲೆಗಳೆಲ್ಲ ಸ್ತಬ್ಧವಾಗಿವೆ. ಎಳೆಗಾಯಿ ತೊಟ್ಟು ಕಳಚಿ ಅಲ್ಲೇ ಬಿದ್ದಿದೆ. ಹೂವು ಕೂಡಾ ಬಣ್ಣ ಕಳೆದು ಅರಳಿ ನರಳಿದೆ.
ಯಾಕೆಂದರೆ ಮತ್ತೆ ಬೇಸಿಗೆ ಬಂದಿದೆ!
ಜರ್ಕಿನ್‌, ಸ್ವೆಟರ್‌ಗಳೆಲ್ಲ ಕಳಚಿಕೊಳ್ಳಲು ಆರಂಭವಾಗಿವೆ, ಹಳ್ಳಿ ಮನೆಯ ಬಾಗಿಲುಗಳು ಮಧ್ಯರಾತ್ರಿಯೂ ತೆರೆದೇ ಇವೆ. ಅಪ್ಪ ಉರಿಯುವ ಕಾಲನ್ನು ಬಾಗಿಲಿಗೆ ಇಟ್ಟು ಮಲಗಿದ್ದಾರೆ. ಯೌವನದ ಹುಡುಗಿ ತಾನೂ ಎಲ್ಲ ಬಟ್ಟೆ ಬಿಚ್ಚಿ ಮಲಗೋ ಹಾಗಿದ್ದರೆ ಅಂತ ಹುಡುಗರನ್ನು ನೋಡಿ ಕರುಬುತ್ತಾಳೆ.
ಯಾಕೆಂದರೆ ಮತ್ತೆ ಬೇಸಿಗೆ ಬಂದಿದೆ!
ಶೀತವಾಗುತ್ತದೆ, ಜ್ವರ ಬರುತ್ತದೆ ಅನ್ನೋ ಅಮ್ಮನ ಎಚ್ಚರಿಕೆಗೂ ಜಗ್ಗದೆ ಕೋಲ್ಡೇ ಬೇಕು ಅಂತ ರಚ್ಚೆ ಹಿಡಿಯುತ್ತಾಳೆ ಮಗಳು. ಫ್ರೀಜರ್‌ನ ಐಸ್‌ ಕ್ಯೂಬ್‌ಗಳು ಹೇಗೆ ಮಾಯವಾಗುತ್ತವೆ ಅಂತ ಮಗನ ಮೇಲೆ ಕಣ್ಣಿಡುತ್ತಾಳೆ ಅಮ್ಮ. ಖಾರ, ಸಾಂಬಾರು ಬೇಡ, ಮಜ್ಜಿಗೆ, ತಂಬುಳಿ ಸಾಕು ಎನ್ನುತ್ತಾರೆ ಮಾವ.
ಯಾಕೆಂದರೆ ಮತ್ತೆ ಬೇಸಿಗೆ ಬಂದಿದೆ!
***
ಮತ್ತೆ ಬೇಸಿಗೆ ಬಂದಿದೆ ಎನ್ನುವುದು ಖುಷಿಯೋ, ಭಯವೋ? ಆತಂಕವೋ, ಬೆದರಿಕೆಯೋ?
ಯಾಕೋ ಗೊತ್ತಿಲ್ಲ ನಿಧಾನಕ್ಕೆ ಹೆದೆಯೇರುತ್ತಾ ಆವರಿಸಿಕೊಳ್ಳಬೇಕಾದ ಬೇಸಿಗೆ ಕಾಲ ಒಮ್ಮೆಗೇ ಸುಡುವ ಕೆಂಡದಂತೆ ಭಾಸವಾಗುತ್ತಿದೆ. ಶಿವರಾತ್ರಿ ಬಳಿಕ ಶಿವ ಶಿವ ಅಂತ ನಿಧಾನಕ್ಕೆ ಸರಿಯಬೇಕಾದ ಚಳಿಗಾಲ ಒಮ್ಮಿಂದೊಮ್ಮೆಗೇ ಸ್ವೆಟರ್‌ ಕಳಚಿ ಬೇಸಿಗೆಗೆ ಮೈಯೊಡ್ಡಿದೆ. ಬಾನ ಸೂರ್ಯನೋ ಸಿಕ್ಕಿದ್ದೇ ಚಾನ್ಸ್‌ ಅನ್ನೋ ಥರ ಬೆಳಗಿನಿಂದ ಸಂಜೆವರೆಗೆ ಒಂದೇ ಸಮನೆ ತಾನೂ ಸುಡುತ್ತಾ ಉಳಿದವರನ್ನೂ ಸುಡುತ್ತಿದ್ದಾನೆ.
ಹಾಗಾಗಿ ಈಗ ಎಲ್ಲಿ ನೋಡಿದರೂ ಸೂರ್ಯನದೇ ಮಾತು. ಶುರುವಿನಲ್ಲೇ ಇಷ್ಟೊಂದು ಸುಡು ಬಿಸಿಲಿದ್ದರೆ ಮುಂದೆ ಮೂರು ತಿಂಗಳು ಅವನನ್ನು ಸಹಿಸಿಕೊಳ್ಳುವುದು ಹೇಗೆ ಅಂತ. ಎಲ್ಲರ ಮಾತೂ ಕೇಳಬಲ್ಲ ಅವನು ಏನೂ ಕೇಳಿಸದಂತೆ ಸುಮ್ಮನಿದ್ದಾನೆ, ಯಾಕೆಂದರೆ ಅದು ಅವನ ನೇಮ, ಅದು ಅವನ ನಿಷ್ಠೆ.
ಗ್ರೀಷ್ಮ, ವರ್ಷ, ಶರದ್‌, ಹೇಮಂತ ಮತ್ತು ಶಿಶಿರ ಋುತುವಿನ ಅರ್ಧ ಭಾಗ ಕಾದು ಕಾದು ಈಗ ತನ್ನ ಕಾವನ್ನು ಬಿಡುತ್ತಿದ್ದಾನೆ ಸೂರ್ಯ. ಉಳಿದಿರುವುದು ಶಿಶಿರದ ಅರ್ಧ ಭಾಗ ಮತ್ತು ವಸಂತ ಋುತು ಮಾತ್ರ. ಅಷ್ಟರಲ್ಲೇ ಅವನು ಕಾವೆಲ್ಲ ಇಳಿಸಿಕೊಳ್ಳಬೇಕು.. ಅವನ ಕಷ್ಟ ಅವನಿಗೆ!
ನಿಜವೆಂದರೆ, ಬೇಸಿಗೆಗೂ ಸೂರ್ಯನಿಗೂ ಅಂಥ ದೊಡ್ಡ ಸಂಬಂಧವೇನಿಲ್ಲ. ಬೇಸಿಗೆ ಎಂದರೆ ಎಲ್ಲರೂ ನಂಬಿರೋ ಹಾಗೆ ಸೂರ್ಯ ಭೂಮಿಗೆ ಹತ್ತಿರ ಬರುವುದೂ ಅಲ್ಲ. ಭೂಮಿ ತನ್ನ ಕಕ್ಷೆಯಲ್ಲಿ 23.5 ಡಿಗ್ರಿ ಬಾಗಿ ಸುತ್ತುವಾಗ ಯಾವ ಭಾಗ ಸೂರ್ಯನ ಕಡೆಗೆ ಹೆಚ್ಚು ವಾಲಿರುತ್ತದೋ ಆ ಭಾಗಕ್ಕೆ ಬಿಸಿಲು ಹೆಚ್ಚು, ಅದುವೇ ಬೇಸಿಗೆ ಕಾಲ... ಇಷ್ಟೇ ವಿಜ್ಞಾನದ ಲೆಕ್ಕ.
ಹಾಗಂತ, ಬಿಸಿಲು ಬೇಡ ಅನ್ನೋ ಹಾಗೂ ಇಲ್ಲ. ಬಿಸಿಲೊಂದು ಸುಡುವ ಶಿಕ್ಷೆ ಎಂದು ನಮಗೆ ಅನಿಸುವುದು ನಿಜವಾದರೂ ಸುಟ್ಟು ಹೋಗುವಲ್ಲೂ ಸುಖವಿದೆ ಅನ್ನೋದು ತಿಳಿದರೆ ಖುಷಿಯಾದೀತು ಅಲ್ಲವೇ?
ನಾವೆಲ್ಲ ಮಳೆಗಾಲವನ್ನು ಸಂಭ್ರಮಿಸುವ ಹಾಗೆ, ಚಳಿಗಾಲವನ್ನು ಬಾಚಿ ಹೊದ್ದುಕೊಳ್ಳುವ ಹಾಗೆ ಬೇಸಿಗೆಯನ್ನು ಸ್ವೀಕರಿಸುವುದಿಲ್ಲ. ಯಾಕೆಂದರೆ, ಬಿಸಿಲು ನಮಗೆ ಬೇಡದ ಅತಿಥಿ. ಆದರೆ, ಸುಮ್ಮನೆ ಕುಳಿತು ಯೋಚಿಸಿದರೆ ಬೇಸಿಗೆಯಲ್ಲೂ ಒಂದು ಚಂದದ ಒಸಗೆ ಕಂಡೀತು. ಬಿಸಿಲಿಗೆ ಉಕ್ಕೋ ಬೆವರಿನಲ್ಲೂ ಒಂದು ಘಮ ಕಂಡೀತು.
ಪ್ರಕೃತಿಯ ಹಬ್ಬವಲ್ಲವೇ?
ಬೇಸಿಗೆ ಎನ್ನುವುದು ಪ್ರಕೃತಿಗೊಂದು ಹಬ್ಬವಲ್ಲವೇ? ಶಿಶಿರ ಕೊನೆ ಭಾಗದಲ್ಲಿ ಗಿಡ ಮರಗಳೆಲ್ಲ ಎಲೆಗಳನ್ನು ಕಳೆದುಕೊಂಡು ವಸಂತನ ಆಗಮನಕ್ಕೆ ಕಾಯುತ್ತವೆ. ಯುಗಾದಿ ಕಳೆದು ಚೈತ್ರನನ್ನು ಜತೆಗಿಟ್ಟುಕೊಂಡು ವಸಂತ ಬಂದನೆಂದರೆ ಪ್ರಕೃತಿ ಅದೆಷ್ಟು ಸೊಬಗಿನಿಂದ ನಳನಳಿಸುತ್ತದೆ ಅಲ್ಲವೇ? ವರ್ಷಧಾರೆಯ ಆಗಮನಕ್ಕೆ ಕಾಯುವಲ್ಲಿನ ಖುಷಿಯ ಹಿಂದಿರುವುದೂ ಬೇಸಿಗೆಯ ಒಸಗೆಯಲ್ಲವೇ?
ನಿಜವೆಂದರೆ, ಪ್ರಕೃತಿಯ ಜೀವ ಚೈತನ್ಯದ ಚಾಲಕ ಶಕ್ತಿಯಾದ ಮಳೆಗೆ ಮೂಲವೂ ಬೇಸಿಗೆಯೆ. ಸೂರ್ಯ ಹೀಗೆ ಎಲ್ಲವನ್ನೂ ಬಸಿದು ನೀರಾಗಿಸಿ, ಅವಿಯಾಗಿಸಿ ಮೇಲೆಳೆದುಕೊಂಡು ಮೋಡ ಕಟ್ಟಿಸದೆ ಹೋದರೆ ಎಲ್ಲಿಂದ ಬಂದೀತು ಮಳೆ? ಬಿಸಿಲು ಇಲ್ಲವಾದರೆ ಪತ್ರಹರಿತ್ತು ಆಹಾರವಾಗಿ ಬದಲಾದೀತು ಹೇಗೆ?
ಜೀವ ಜಾಲಕ್ಕೂ ಹಬ್ಬ
ನಮ್ಮ ಬದುಕಿನಲ್ಲಿ ವರ್ಷದ ಸಂಭ್ರಮದ ದಿನಗಳು ಎಲ್ಲಿ ಹರಡಿಕೊಂಡಿವೆ ಅಂತ ಯೋಚಿಸಿದರೆ ಸಿಗೋದೂ ಇದೇ ಬೇಸಿಗೆ ಕಾಲ. ಬಿಸಿಲು ಕಾಣದ ದೇಹ ಅನಾರೋಗ್ಯದ ಗೂಡು ಅಂತಾರೆ. ದಿನಕ್ಕೊಂದು ಗಂಟೆ ಬಿಸಿಲು ಆರೋಗ್ಯಕ್ಕೆ ಭದ್ರ ಕಾವಲಂತೆ. ಹರಿವ ಬೆವರಿನೊಂದಿಗೆ ಹೊರಹೋಗೋದು ಬರಿ ನೀರಲ್ಲ, ದೇಹದ ಕಲ್ಮಶಗಳು ಕೂಡಾ. ನಿಜವೆಂದರೆ, ದೇಹಕ್ಕೆ ಬೇಕಾಗುವಷ್ಟು ನೀರನ್ನು ನಾವು ಕುಡಿಯುವುದು ಬೇಸಿಗೆಯಲ್ಲಿ ಮಾತ್ರ.
ಮಕ್ಕಳಿಗೆ ರಜೆ ಕೊಡುವ ಬೇಸಿಗೆ, ಅಜ್ಜಿ ಮನೆಯ ಸಂಭ್ರಮಕ್ಕೆ ತಲೆದೂಗಿಸೋದು ಬೇಸಿಗೆ, ಎಲ್ಲ ಮರೆತು ಹಾಯಾಗಿರೋ ಹಾಗೆ ಮಾಡೋದು ಬೇಸಿಗೆ.
ಪ್ರಕೃತಿ ಹಣ್ಣುಹಂಪಲಿನೊಂದಿಗೆ ಮೈದುಂಬಿಕೊಂಡು ನಳನಳಿಸೋದು ಬೇಸಿಗೆಯಲ್ಲಿ. ಮಾವು, ಹಲಸು, ಅನಾನಸು, ಕಿತ್ತಳೆ, ಸರ್ವ ಹಣ್ಣುಗಳು ಬೆಳೆದು ನಿಲ್ಲೋದು ಬೇಸಿಗೆಯಲ್ಲಿ. ಮನುಷ್ಯರಿಗೂ ಪ್ರಾಣಿಗಳಿಗೂ ತಿಂದುಂಡು ಖುಷಿ ನೀಡುವ ಕಾಲವೂ ಬಿಸಿಲು ಕಾಲ.
ಹಾಗಂತ ಕಷ್ಟವಿಲ್ಲವೆಂದಲ್ಲ. ಈಗೀಗ ಬಿಸಿಲ ಝಳ ಬದುಕನ್ನೇ ಕಿತ್ತುಕೊಳ್ಳುವಷ್ಟು ಭಯಾನಕವಾಗಿದೆ. ಸುಡುವ ಬಿಸಿಲು ಜೀವಗಳನ್ನೇ ಬಲಿ ಪಡೆದಿದೆ, ನೀರಿಲ್ಲದೆ ಬದುಕೇ ಸತ್ತುಹೋಗುತ್ತದೆ. ಪ್ರಕೃತಿಯನ್ನು ಸೆಣಸಿ ಮಣಿಸುವೆ ಎಂದು ಹೊರಟ ಮನುಷ್ಯನಿಗೆ ಎದುರಾದ ಸಂಕಟಗಳಲ್ಲಿ ಇದೂ ಒಂದು.
ಬೇಸಿಗೆಯಲ್ಲಿ ನೀರಿಗಾಗಿ ಹಪಹಪಿಸೋ ನಾವು ಮಳೆಗಾಲದಲ್ಲಿ ಒಂದು ಹನಿ ಉಳಿಸಿಕೊಳ್ಳೋ ಪ್ರಯತ್ನ ಮಾಡಿರುವುದಿಲ್ಲ. ಕೆರೆ, ಕೊಳ್ಳಗಳನ್ನು ಸೂರ್ಯ ಸುಟ್ಟು ಹಾಕಿದ ಎಂದು ದೂರಿಡುವ ನಾವು ಅವುಗಳ ರಕ್ಷ ಣೆಗೆ ಚಿಂತಿಸಿರುವುದಿಲ್ಲ. ಗಾಳಿಯೇ ಇಲ್ಲ ಎಂದು ನಿಡುಸುಯ್ಯುವ ನಾವು ಕಟ್ಟಿದ್ದು ಬರೀ ಕಾಂಕ್ರೀಟ್‌ ಕಾಡು ಅಂತ ನೆನಪಿಸಿಕೊಳ್ಳುವುದಿಲ್ಲ. ನೆರಳೇ ಇಲ್ಲ ಎನ್ನುವಾಗ ಮರಗಳೇ ಇಲ್ಲ ಎನ್ನುವುದು ನೆನಪಾಗುವುದಿಲ್ಲ.
ಬೇಸಿಗೆ ಇಷ್ಟೆಲ್ಲ ಧಗಿಸದಿರಲಿ, ಬಿಸಿಲ ನಡುವೆ ಕುಳಿರ್ಗಾಳಿ ಬೀಸುತ್ತಿರಲಿ, ನೀರು ಬತ್ತಿಹೋಗಿ ಬರ ಬಾರದಿರಲಿ ಎನ್ನುವ ನಮ್ಮ ಮನಸು ಪ್ರಕೃತಿಯ ಸಮತೋಲನಕ್ಕೂ ಸಣ್ಣಗೆ ಕಂಪಿಸಿದರೆ ಎಷ್ಟು ಚೆಂದ ಅಲ್ಲವೇ? ಈ ಬಾರಿಯ ಬೇಸಿಗೆಯ ಒಸಗೆ ಇದಾಗಲಿ ಎಂದು ಹಾರೈಸೋಣವೇ?
ನಿಜವಾದ ತಂಪು ಇಲ್ಲಿದೆ
ಚಳಿಗಾಲ ಎಷ್ಟೇ ಹಿತವಾದರೂ ತಂಪಿನ ನಿಜವಾದ ಅನುಭವ ಆಗೋದು ಬೇಸಿಗೆಯಲ್ಲೇ ಅಲ್ಲವೇ? ತಂಪು ಪಾನೀಯ ಗಂಟಲಲ್ಲಿ ಇಳಿವಾಗಿನ ಸುಖ, ಮುಖಕ್ಕೆ ತಂಪನೆಯ ನೀರು ಬಿದ್ದಾಗಿನ ಖುಷಿ, ಅಷ್ಟೇ ಏಕೆ ತಂಬೆಲರೊಂದು ಸರಿದಾಗಿನ ದಿವ್ಯಾನುಭೂತಿಗೆ ಈ ಬೇಸಿಗೆಯೇ ಬೇಕು.
ಮಳೆ ಎಷ್ಟು ಸುರಿದರೇನು? ನೀರಿಗೆ ನಿಜಾರ್ಥ ಬರುವುದು ಬೇಸಿಗೆಯಲ್ಲೇ ಅಲ್ಲವೇ? ಒಂದು ಹನಿ ನೀರಿನ ಮಹತ್ವ, ಬೊಗಸೆ ನೀರಿನ ಸಂಭ್ರಮ, ಒಂದು ಕೆರೆ, ಕೊಳ, ನದಿಯಲ್ಲಿ ಸರಿದಾಡೋ ಸಲಿಲಕ್ಕಿರುವ ತಾಕತ್ತಿನ ಪೂರ್ಣ ದರ್ಶನ ಆಗೋದು ಬೇಸಿಗೆ ಕಾಲದಲ್ಲೇ ಅಲ್ಲವೇ?
ಅದೆಲ್ಲ ಬಿಡಿ, ಇಡೀ ಕುಟುಂಬ ಖುಷಿಯಿಂದ ಕುಣಿದಾಡುತ್ತಾ ಪ್ರವಾಸಕ್ಕೆ ಹೊರಡೋಕೆ ಬೇಸಿಗೆ ಕಾಲ ಬೇಕು, ದೇವರ ದರ್ಶನಕ್ಕೆ, ಚೆಂದದೊಂದು ಯಕ್ಷ ಗಾನಕ್ಕೆ, ಖುಷಿ ಕೊಡೋ ನಾಟಕಕ್ಕೆ, ಊರ ಜಾತ್ರೆಗೆ ಬೇಸಿಗೆ ಕಾಲವೇ ಪ್ರಶಸ್ತ.

