ದೀಪಾವಳಿ ಹಬ್ಬ: ಬೆಳಕಿದು ಬರಿ ಬೆಳಕಲ್ಲವೋ...
ಬೆಳಕೆಂದರೆ ಎಲ್ಲವನ್ನೂ ಕಣ್ಣಿಗೆ ಕಾಣಿಸುವಂತೆ ಮಾಡುವ ಶಕ್ತಿ ಎಂದೇ ನಂಬಿದ್ದೇವೆ. ಆದರೆ, ಕಣ್ಣಿಗೆ ಕಾಣುವ ಬೆಳಕಿನಾಚೆಗೂ ಒಂದು ಬೆರಗಿದೆ. ನಿಜವೆಂದರೆ, ಕಾಣುವ ಬೆಳಕಿಗಿಂತ ಕಾಣದ ಬೆಳಕೇ ದೊಡ್ಡದು. ದಾರ್ಶನಿಕರು ಅದನ್ನು ದರ್ಶನವೆಂದು ಹೇಳಬಹುದು. ವಿಜ್ಞಾನವೂ ಕತ್ತಲೆಯನ್ನು ಮರೆಸುವ ಬೆಳಕಿಗಿಂತ ವಿಸ್ತಾರವಾದ ಇನ್ನೊಂದು ಲೋಕವನ್ನು ತೆರೆದು ತೋರಿಸುತ್ತದೆ. ನಮ್ಮ ಬದುಕಿಗೆ, ನೆಮ್ಮದಿಗೆ ಆ ಬೆಳಕೂ ಬಳಕೆಯಾಗಬೇಕಾಗಿದೆ. ಮನದೊಳಗೆ ಕ್ಷ ಕಿರಣ ಬೀರಬಲ್ಲ, ಅಜ್ಞಾನ, ಅತಿಮೋಹಗಳ ರಾಕ್ಷ ಸತ್ವವನ್ನು ಕೊಲ್ಲಬಲ್ಲ ಪ್ರಖರ ಬೆಳಕು ಬೇಕಿದೆ.
- ಕೃಷ್ಣ ಭಟ್‌ ಅಳದಂಗಡಿ
ಬೆಳಕು ಎಂದರೇನು? ಕತ್ತಯನ್ನು ಬಡಿದಟ್ಟುವ ಪ್ರಖರ ಪ್ರಭೆಯೇ? ನಿಶೆಯ ನಡುವೆ ಹೊಳೆಯುವ ಮಿಂಚೇ? ಬೆಳಕೆಂದರೆ ಆಕಾಶದಲ್ಲಿ ಬೆಳಗುವ ಸೂರ್ಯನೇ? ಗುಂಡಿ ಅದುಮಿದಾಗ ಜಗಮಗಿಸುವ ದೀಪವೇ? ದೇವರ ಮುಂದಿನ ನೀಲಾಂಜನವೇ? ನೀರಲೆಗಳ ನಡುವೆ ತೇಲಿ ಬಿಟ್ಟ ಹಣತೆಯೇ? ಬಡವರ ಮನೆಯ ಕಂದೀಲೇ? ಶ್ರೀಮಂತರ ಮನೆಯ ಶ್ಯಾಂಡಿಲಿಯರೇ? ಭಕ್ತಿಯಿಂದ ಉರಿಸಿದ ಕ್ಯಾಂಡಲೇ? ಕಾರ್ಗತ್ತಲಲ್ಲಿ ಮಿನುಗುವ ಮಿಂಚು ಹುಳವೇ? ಭಯ ಬೀಳಿಸುವ ಸುರಂಗದ ಕೊನೆಯಲ್ಲಿ ಆಸೆ ಹುಟ್ಟಿಸುವ ಸಣ್ಣ ಚುಕ್ಕೆಯೇ? ಕರಿ ಬೆಕ್ಕಿನ ಫಳಫಳ ಕಣ್ಣೇ? ಕೋಟಿ ಕೋಟಿ ತಾರೆಗಳ ಕಿರುಗಣ್ಣೇ?ಈ ಜಗತ್ತಿನಲ್ಲಿ ನಡೆಯುವುದೆಲ್ಲವೂ ಕತ್ತಲು ಬೆಳಕಿನಾಟ. ಕತ್ತಲ ಹೊಟ್ಟೆ ತೂರುವ ಬೆಳಕು, ಬೆಳಕು ಆರಿದಾಗ ಮತ್ತೆ ಕತ್ತಲು. ಬೆಳಕು ಬೀಳುವ ಭಾಗದಲ್ಲಷ್ಟೇ ಕತ್ತಲು ಮಾಯ, ಉಳಿದದ್ದೆಲ್ಲವೂ ನಿಶಾಮಯ. ಬೆಳಕು ಬಂದಾಗ ಕತ್ತಲು ಕಣ್ಮರೆ. ಉಫ್‌ ಎಂದು ಊದಿದಾಗ ಬೆಳಕೇ ಕಣ್ಮರೆ. ಎಲ್ಲಿ ಹೋದವು ಎರಡೂ? ಒಂದರೊಳಗೊಂದು ಸೇರಿಕೊಂಡವೇ?ಜಗತ್ತನ್ನು ಕಣ್ಣಿಗೆ ಕಾಣುವಂತೆ ಮಾಡುವುದು ಬೆಳಕು ಎನ್ನುತ್ತೇವೆ. ಹಾಗಿದ್ದರೆ ಕಣ್ಣಿಲ್ಲದವನಿಗೆ ಬೆಳಕೇ ಇಲ್ಲವೇ? ಅದೊಂದು ಸಾರಿ ಕತ್ತಲಲ್ಲಿ ನಡೆಯುತ್ತಿದ್ದ ಕುರುಡನ ಕೈಗೆ ಹುಡುಗನೊಬ್ಬ ಕಂದೀಲು ಕೊಟ್ಟನಂತೆ. ಕುರುಡ ಕೇಳಿದ: ನನಗ್ಯಾಗಪ್ಪಾ ಈ ಬೆಳಕು? ಅದು ಇದ್ದರೂ ಇಲ್ಲದಿದ್ದರೂ ನನ್ನ ಪಾಲಿಗೆ ನಿತ್ಯ ಕತ್ತಲೆಯೆ.ಆಗ ಹುಡುಗ ಹೇಳಿದ: ದೀಪವಿಲ್ಲದೆಯೂ ನೀನು ನಡೆಯಬಲ್ಲೆ. ಆದರೆ, ನಿನಗೆ ಯಾರೋ ಬಂದು ಡಿಕ್ಕಿ ಹೊಡೆಯಬಾರದಲ್ಲಾ? ಅದಕ್ಕೆ ಈ ಕಂದೀಲು. ಹುಡುಗನ ಮಾತಿನಲ್ಲಿ ಅದೆಂಥ ಬೆಳಕು? ಬೆಳಕು ತನ್ನ ಮೇರೆಯನ್ನು ಮೀರುವುದು ಇಂಥ ಕ್ಷ ಣಗಳಲ್ಲೆ. ಬಾಹ್ಯದ ಕತ್ತಲೆಯನ್ನು ದಾಟಿ ಅಂತರಂಗಕ್ಕೆ ಪ್ರಕಾಶ ಬೀರುವುದು ಆಗಲೆ. ಹಾಗಿದ್ದರೆ ಬೆಳಕೆನ್ನುವುದು ಒಳಗಿನ ಕಣ್ಣೇ? ಜ್ಞಾನಿಗಳು ಹಾಗೆ ಹೇಳುತ್ತಾರೆ.. ಬೆಳಕೆಂದರೆ ಜ್ಞಾನ. ಅಜ್ಞಾನದ ತಿಮಿರವನೋಡಿಸುವ ಜ್ಯೋತಿ.ಬೆಳಕೆಂದರೆ ಮಿಂಚು: ಪ್ರಕಾಶ ಎಂದರೆ ಕಣ್ಣು ಕುಕ್ಕುವಂಥದ್ದೇ ಆಗಬೇಕಿಲ್ಲ. ಹಾಗಂತ, ಕತ್ತಲೋ ಬೆಳಕೋ ಅನ್ನೊ ಸಂಶಯಿಸುವಂತೆ ಮಾಡುವ ಅರೆಮಂಪರಿನ ಮಂದ ಬೆಳಕೂ ಅಲ್ಲ. ಬೆಳಕೆಂದರೆ, ಒಂದು ಮಿಂಚಿನಂಥ ಸ್ಪಾರ್ಕ್‌ ಕೂಡಾ ಆಗಿರಬಹುದು.ಧ್ಯಾನಸ್ಥ ಸ್ಥಿತಿಯಲ್ಲಿ ಆಗುವ ಜ್ಞಾನೋದಯ, ನಟ್ಟಿರುಳಲ್ಲಿ ಹೊಳೆಯುವ ಐಡಿಯಾ, ಆರ್ಕಿಮಿಡೀಸನ ಸ್ನಾನ ಟಬ್ಬಿನಿಂದ ಜಿಗಿದ ಯುರೇಕಾ, ಯಾವುದನ್ನೋ ಕಂಡಾಗ ಇನ್ಯಾವುದೋ ನೆನಪಾಗುವ ಕೌತುಕ ಎಲ್ಲವೂ ಸ್ಪಾರ್ಕ್‌ನಂಥ ಕಿಡಿಗಳೆ.ನಲ್ಲೆಯ ಕಿರುನಗೆಯಲ್ಲೂ ಒಂದು ಮಿಂಚಿದೆ. ಮಗುವಿನ ಬೊಚ್ಚು ಬಾಯಲ್ಲಿ, ಅಜ್ಜನ ಆಶೀರ್ವಾದದಲ್ಲಿ, ಅಮ್ಮನ ಸವಿನುಡಿಯಲ್ಲಿ, ಅಪ್ಪನ ಸ್ಪರ್ಶದಲ್ಲಿ, ಗೆಳೆಯರ ಬಿಸುಪಿನಲ್ಲಿ ಸಣ್ಣ ಸಣ್ಣ ಬೆಳಕಿನ ಝಲಕ್‌ಗಳಿವೆ. ಅಂದರೆ, ಕಣ್ಣಾಚೆಗೂ ಬೆಳಕಿನ ಕಿಂಡಿಗಳಿವೆ.ಅಲ್ಲೊಂದು ಆಚೆ ತೀರ: ಕಣ್ಣಿಗೆ ಕಾಣಿಸುವುದಷ್ಟೇ ಬೆಳಕು ಎನ್ನುವುದು ವೈಜ್ಞಾನಿಕವಾಗಿಯೂ ಸತ್ಯವಲ್ಲ. ಬೆಳಕಿನ ವಿಜ್ಞಾನವನ್ನು ಬಿಚ್ಚಿ ನೋಡಿದರೆ ಕಣ್ಣಿಗೆ ಗೋಚರವಾಗುವ ಬೆಳಕು ಗುಲಗಂಜಿಯಷ್ಟು. ಕಾಣದ ಅದೃಶ್ಯ ಬೆಳಕು ಆಕಾಶದಷ್ಟು.ಅತಿ ಸೂಕ್ಷ್ಮ ಎಂದು ಬೀಗುವ ಮನುಷ್ಯನ ಕಣ್ಣು ವಿಸ್ತಾರವಾದ ಬೆಳಕಿಗೆ ಕುರುಡಾಗಿಯೇ ಉಳಿದಿದೆ. ವಿದ್ಯುತ್ಕಾಂತೀಯ ಪ್ರವಾಹ ಅಲೆಗಳ ರೂಪದಲ್ಲಿ ಸಾಗಿದಾಗ ಹುಟ್ಟುವುದು ಬೆಳಕು ಎನ್ನುವುದು ಸರ್ವವೇದ್ಯ. ಆದರೆ, ಒಂದು ನಿಯಮಿತ ತರಂಗಾಂತರ(ಏರಿಳಿತ)ಗಳ ಪ್ರವಾಹವಷ್ಟೇ ಕಣ್ಣಿಗೆ ಬೆಳಗಾಗಿ ಕಾಣುತ್ತದೆ. ಅದರ ಆಚೆಗೂ ಇಲ್ಲ, ಈಚೆಗೂ ಇಲ್ಲ.ಎಲ್ಲರೂ ಕೇಳಿರುವ ರೇಡಿಯೋ ಅಲೆಗಳು ಕೂಡಾ ಬೆಳಕೇ. ಆದರೆ, ಅವುಗಳ ಒಂದೊಂದು ಅಲೆಯೂ ನಮ್ಮ ಸಾಮಾನ್ಯ ಮನೆಗಿಂತಲೂ ಎತ್ತರ. ಹಾಗಾಗಿ ಹಾರುತ ಹಾರುತ ಅವರು ಬಹುಬೇಗನೆ ದೂರಕ್ಕೆ ಸಾಗಬಲ್ಲವು. ಅವುಗಳ ಶಕ್ತಿ ಕಡಿಮೆ. ಇವು ನಮ್ಮ ಸಾಮಾನ್ಯ ಬೆಳಕಿನಂತೆ ಧೂಳಿಗೆ ಚದುರುವುದಿಲ್ಲ. ಕಟ್ಟಡಗಳಿಗೆ ಹೆದರುವುದಿಲ್ಲ. ಎಲ್ಲೆ ಮೀರಿ ಹರಿಯುವ ಇವು ಸಂವಹನ ಕ್ಷೇತ್ರದಲ್ಲಿ ಬಹುವಾಗಿ ಬಳಕೆಯಲ್ಲಿವೆ.ಮೈಕ್ರೋವೇವ್‌ ಓವನ್‌ಗಳಲ್ಲಿ, ಮೊಬೈಲ್‌ ಫೋನ್‌ಗಳಲ್ಲಿ ಬಳಕೆಯಾಗುವ ಮೈಕ್ರೋ ವೇವ್‌ಗಳೆಂಬ ಸೂಕ್ಷ್ಮ ತರಂಗಗಳೂ ಅದೃಶ್ಯ ಬೆಳಕೆ. ಇವುಗಳ ತರಂಗಗಳ ಏರಿಳಿತ ಸುಮಾರು ಒಂದು ಸೆಂಟಿ ಮೀಟರಿನಷ್ಟು.ಕಣ್ಣಿನ ದೃಷ್ಟಿಗಿಂತ ಸ್ವಲ್ಪ ಆಚೆ ನಿಂತು ಎಲ್ಲವನ್ನೂ ನಿಯಂತ್ರಿಸುವುದು ಇನ್‌ಫ್ರಾ ರೆಡ್‌(ಅವಕೆಂಪು) ಕಿರಣಗಳು. ನಮ್ಮ ಟಿವಿಯ ರಿಮೋಟ್‌ ಕೆಲಸ ಮಾಡುವುದು ಇದರಲ್ಲೇ. ಸೂರ್ಯನಿಂದ ಭೂಮಿಗೆ ಬರುವ ಬೆಳಕು ಇನ್‌ ಫ್ರಾ ರೆಡ್‌ ರೂಪದಲ್ಲೇ ಇರುತ್ತದೆ.ಸಾಮಾನ್ಯ ಬೆಳಕಿನ ಒಂದು ತುದಿಯಾಚೆಗೆ ರೇಡಿಯೊ, ಮೈಕ್ರೋ, ಇನ್‌ಫ್ರಾ ರೆಡ್‌ ಬೆಳಕಿದ್ದರೆ, ಮತ್ತೊಂದು ತುದಿಯಲ್ಲಿ ಅತ್ಯಂತ ತೆಳುವಾದ ತರಂಗಾಂತರ ಹೊಂದಿರುವ ಅಲ್ಟ್ರಾ ವಾಯ್ಲೆಟ್‌, ಎಕ್ಸ್‌ ರೇ, ಗಾಮಾ ಕಿರಣಗಳ ಲೀಲೆ ಇದೆ.ವೈರಸ್‌ನಷ್ಟು ಸಣ್ಣದಾಗಿರುವ ಅಲ್ಟ್ರಾವಾಯ್ಲೆಟ್‌ ಕಿರಣ ಅತ್ಯಂತ ಶಕ್ತಿಶಾಲಿ. ಅದಕ್ಕಿಂತಲೂ ಕಡಿಮೆ ತರಂಗಾಂತರ ಹೊಂದಿರುವ ಎಕ್ಸ್‌ರೇ ವಿಜ್ಞಾನ ಲೋಕದ ಪರಮ ಸಾಧನೆ. ವೈದ್ಯಕೀಯ ಲೋಕಕ್ಕೆ ವರ. ಗಾಮಾ ಕಿರಣಗಳು ಭೂಮಿಯಾಚೆಗೆ ಹುಟ್ಟುವ ಶಕ್ತಿಶಾಲಿ, ವಿಧ್ವಂಸಕ ಕಿಡಿಗಳು.ಇದನ್ನೆಲ್ಲ ಗಮನಿಸಿಯೇ ಪ್ರಾಜ್ಞರು ಹೇಳಿದ್ದು ಬೆಳಕೆಂದರೆ ಬರಿ ಬೆಳಕಲ್ಲ. ಬೆಳಕಿಗೆ ಬೆಳಗುವ ಶಕ್ತಿಯೂ ಇದೆ, ಬೇಯಿಸುವ ಶಕ್ತಿಯೂ ಇದೆ. ಸುಡುವ ಬೆಂಕಿಯಾಗುವ ಪವರೂ ಇದೆ. ಯಾವುದನ್ನು ಹೇಗೆ ಬಳಸುತ್ತೇವೆ ಎನ್ನುವುದರ ಮೇಲೆ ಪರಿಣಾಮ ನಿರ್ಧಾರ. ಬೆಳಕಿನ ಕನವರಿಕೆಯಲ್ಲಿ ಕತ್ತಲೆಯನ್ನೇ ಮೆಟ್ಟಿ ನಿಲ್ಲುವ ಪ್ರಯತ್ನ ಒಂದೆಡೆಯಾದರೆ, ನಿಶೆಯ ನಿರ್ಮಲತೆಯನ್ನೂ ಬೆಳಕು ಸದೆಬಡಿದು ವಿಜೃಂಭಿಸುವ ಪರಿಸ್ಥಿತಿಯೂ ಇದೆ.ನಿಜವೆಂದರೆ, ಬೆಳಕು ಮತ್ತು ಕತ್ತಲಿನ ಸಮಪಾಕವೇ ಬದುಕು. ಕತ್ತಲೆಯಲ್ಲೊಂದು ದಾರಿ ಹುಡುಕುವಷ್ಟು, ಕತ್ತಲೆಯ ಭಯಾನಕತೆಯನ್ನು ಕಳೆಯುವಷ್ಟು ಬೆಳಕಿದ್ದರೆ ಸಾಕಾಗುತ್ತದೆ. ಉಳಿದುದೆಲ್ಲವೂ ಅತಿರೇಕವೆ. ಬೆಳಕು ದೀಪವಾಗಿ ಲಾಲಿತ್ಯಪೂರ್ಣವಾಗಿದ್ದರೆ ಸಂತುಷ್ಟ. ಅದು ಮನೆ, ಮನಗಳನ್ನು ಜತೆಯಾಗಿ ಬೆಳಗೀತು. ಬೆಳಕು ಬೆಂಕಿಯಾದರೆ ಮನೆಯನ್ನು ಸುಟ್ಟೀತು.ಅಂತರಂಗಕ್ಕೆ ಪ್ರಕಾಶಬಾಹ್ಯದ ಬೆಳಕೀಗ ಕಣ್ಣು ಕೋರೈಸುತ್ತಿದೆ. ಅದರ ಕೆಲವು ಕಿರಣಗಳು ಅಂತರಂಗದೊಳಗೆ ಇಳಿಯಲೂ ಬೇಕಿದೆ. ದೀಪದ ಕೆಳಗೆ ಕತ್ತಲೆ ಎಂಬಂತೆ ಪ್ರಖರ ಬೆಳಕಿನ ಬಾಹ್ಯದ ಪ್ರಕಾಶದಲ್ಲಿ ಒಳಗೆ ಕತ್ತಲು ತುಂಬಿದೆ. ಆಸೆಗಳೀಗ ಲೋಭವಾಗಿ ಉಳಿದಿಲ್ಲ. ಅತಿಯಾಸೆ, ಅತಿ ಮೋಹ, ಅತಿ ವೈಭೋಗಗಳು ನರಕಾಸುರನ ರೂಪದಲ್ಲಿ ಪ್ರತಿಷ್ಠಾಪನೆಗೊಂಡಿವೆ. ಅಲ್ಲಿ ಹೆಣ್ಣಿನಾಸೆ, ಮಣ್ಣಿನಾಸೆ, ಹೊನ್ನಿನಾಸೆ, ಸ್ವಾರ್ಥದಾಸೆಗಳು ಹೆಡೆ ಎತ್ತಿವೆ. ಸಹೃದಯತೆಗೆ ದಿಗ್ಬಂಧನವಾಗಿದೆ.ಈಗ ಈ ಕರಾಳತೆ ಮತ್ತು ಬೆಳಕಿನ ನಡುವೆ ಸಂಘರ್ಷ ನಡೆಯಬೇಕಾಗಿದೆ. ಅಬ್ಬರಿಸುತ್ತಿರುವ ಅಂತರಂಗದ ತಣ್ಣಗಿನ ಕ್ರೌರ್ಯವನ್ನು ಮೆಟ್ಟಬೇಕಾಗಿದೆ.ಇದಕ್ಕೆ ಕರುಣೆ, ಪ್ರೀತಿ, ಸಹೃದಯತೆಯೆಂಬ ತಿಳಿ ಬೆಳಕಿನ ಜತೆಗೆ ಕೆಟ್ಟತನದ ಸೂಕ್ಷ ್ಮ ಪರೀಕ್ಷೆಗಾಗಿ ಎಕ್ಸ್‌-ರೇಗಳ ಬಳಕೆಯಾಗಬೇಕಾಗಿದೆ. ದುಷ್ಟತನವನ್ನು ಸುಟ್ಟು ಹಾಕಲು ಗಾಮಾ ಕಿರಣಗಳ ಬೆಳಕನ್ನೂ ಹಚ್ಚಬೇಕಾಗಿದೆ.ಅದೆಲ್ಲಕ್ಕಿಂತಲೂ ಹೆಚ್ಚಾಗಿ ಆಂತರಂಗಿಕವಾಗಿ ಮತ್ತು ಬಾಹ್ಯದೊಂದಿಗೆ ಸತ್‌ ಸಂವಹನ ಸಾಧಿಸಲು ಅವಕಾಶ ನೀಡುವ ರೇಡಿಯೂ ವೇವ್‌ಗಳು ಬೇಕಾಗಿವೆ. ಭೂಮಿಯಿಂದ ಆಕಾಶಕ್ಕೆ ಸಂವಹನ ಮಾಡಬಲ್ಲ ಈ ಬೆಳಕು ಪಕ್ಕದವರ ಜತೆ ಸಂವಹನಕ್ಕೊಂದು ದಾರಿ ತೋರಿಸಬೇಕಿದೆ.ಟೀವಿಯನ್ನು ನಿಯಂತ್ರಿಸುವ ಇನ್‌ಫ್ರಾರೆಡ್‌ ಕಿರಣಗಳು ನಮ್ಮ ಮನಸ್ಸನ್ನೂ ನಿಯಂತ್ರಿಸಬಲ್ಲ ಪ್ರಕಾಶವಾಗಬೇಕಾಗಿದೆ. ನಮ್ಮ ಹೃದಯ ಕಮಲಕ್ಕೊಂದು ರಿಮೋಟ್‌ ಆಗಬಲ್ಲ ಶಕ್ತಿಯ ಬೆಳಕು ಬೇಕಿದೆ. ಓವನ್‌ನ ಒಳಗೆ ನಿತ್ಯ ಕುದಿತ ಸೃಷ್ಟಿಸಿ ಜೀವಂತಿಕೆ ತುಂಬುವ ಮೈಕ್ರೋ ವೇವ್‌ ಎಂಬ ಸೂಕ್ಷ್ಮ ಬೆಳಕು ನಮ್ಮ ಒಳಗೆ ನಿತ್ಯಾಗ್ನಿಯಂತೆ ಉರಿಯುತ್ತಾ ಜಾಗೃತಿ ಮೂಡಿಸಬೇಕಾಗಿದೆ.ಕಣ್ಣಿಗೆ ಕಾಣುವ ಬೆಳಕಿನಾಚೆಗಿನ ದರ್ಶನ ನಮಗೆ ಬೇಕಾಗಿದೆ. ಬರೀ ಸುಡುವ, ಸದ್ದು ಮಾಡುವ ಬೆಳಕಲ್ಲ. ತಣ್ಣಗಿನ ಬೆಳಕು ಬೇಕಿದೆ. ಸೂಕ್ಷ ್ಮ ಬೆಳಕಿನ ಕಿಡಿಗಳು ಬೇಕಾಗಿವೆ. ಅವೆಲ್ಲವೂ ನಮ್ಮೊಳಗೇ ಇವೆ, ನಮ್ಮ ಸುತ್ತಲೇ ಇವೆ. ಬಳಸಿ ಬೆಳಕು ಹಚ್ಚಬೇಕಾದವರು ನಾವೆ.

