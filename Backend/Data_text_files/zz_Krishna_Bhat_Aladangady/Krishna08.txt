ಶತಮಾನದ ಪುಣ್ಯಜೀವಿ
ನಿಘಂಟು ಬ್ರಹ್ಮ ಜಿ. ವೆಂಕಟಸುಬ್ಬಯ್ಯ ಅವರಿಗೆ ಆಗಸ್ಟ್‌ 23ಕ್ಕೆ 105 ವರ್ಷ. ಆದರೆ, ಅವರ ಉತ್ಸಾಹಕ್ಕೆ, ಬದುಕಿನ ಸಂಭ್ರಮಕ್ಕೆ, ಕನಸುಗಳಿಗೆ ವಯಸ್ಸೇ ಆಗಿಲ್ಲ. ಜಗತ್ತಿನ ಬಗ್ಗೆ ಯಾವ ದೂರೂ ಇಲ್ಲದೆ ಎಲ್ಲದರಲ್ಲೂ ಒಳ್ಳೆಯತನವನ್ನೇ ಹುಡುಕುವ ಜಿ.ವಿ. ಅವರ ಬದುಕು ಈಗ ಹೇಗಿದೆ? ಒಂದು ಇಣುಕುನೋಟ.
ಕೃಷ್ಣ ಭಟ್‌ ಅಳದಂಗಡಿ
ಗಣೇಶನ ಹಬ್ಬಕ್ಕೆ ಬಂಧುಗಳ ಮನೆಗೆ ಹೋಗಿದ್ದೆ. ಅಲ್ಲಿ ಮಕ್ಕಳು, ಮೊಮ್ಮಕ್ಕಳು, ಮರಿಮಕ್ಕಳದೇ ಆಟ, ಖುಷಿ. ಅಲ್ಲಿ ನನ್ನ ಮರಿಮಗಳೊಬ್ಳಿದ್ದಾಳೆ. ಭಾರಿ ಚೂಟಿ. ನನ್ನನ್ನು ಮುತ್ತಜ್ಜ ಅಂತಾನೇ ಕರೆಯೋದು. ನಾನು ಓ ಅನ್ಲಿಲ್ವಾ.... 'ಜೀವಿ' ಅಂತ ಕರ್ದು ಬಿಡೋಳು. ಅವಳ ಪುಸ್ತಕ ಮತ್ತು ಗೊಂಬೆಗಳನ್ನು ತಂದು ನಂಗೆ ಕಥೆ ಹೇಳೋಳು. ನಾನೋ ಏನೂ ಗೊತ್ತಿಲ್ದಿರೋ ಹಾಗೆ 'ಹೌದಾ' ಅಂತ ಅವಳ ಕಥೆ ಕೇಳ್ಬೇಕು.. ಮಕ್ಕಳ ಜತೆ ಖುಷಿಯಾಯಿತು.
*
ಮೊನ್ನೆ ಆಗಸ್ಟ್‌ 23ಕ್ಕೆ ನನ್ನ ಹುಟ್ಟಿದ ದಿನ ಇತ್ತಲ್ಲ.. ಬೆಳಗ್ಗಿನಿಂದ ಸಂಜೆ ತನಕ ಜನವೋ ಜನ. ನನ್ನ ಸ್ನೇಹಿತರು, ವಿದ್ಯಾರ್ಥಿಗಳು, ಪರಿಚಯದವರು ತುಂಬಾ ಜನ ಬಂದಿದ್ದರು. 150ಕ್ಕಿಂತ ಹೆಚ್ಚಾಗಬಹುದೇನೋ.. ನಾನು ಬೆಳಗ್ಗೆ ಬಂದು ಹಾಲ್‌ನಲ್ಲಿ ಕೂತೋನು ಎದ್ದಿದ್ದೇ ಒಂದೆರಡು ಸಾರಿ. ಇಡೀ ದಿನ ಹಾಲ್‌ ಭರ್ತಿಯಾಗೇ ಇರ್ತಿತ್ತು. ಎಲ್ರನ್ನೂ ಮಾತಾಡಿಸಿ ಕಳಿಸಿದೆ. ಏನ್‌ ಸಂಭ್ರಮ ಅಂತೀರಿ...
*
ಕಳೆದ ಒಂದೆರಡು ದಿನಗಳ ಕಥೆಯನ್ನು ಬಾಯ್ತುಂಬಾ ಹೇಳ್ತಾ ಹೋದ್ರು ಜಿ.ವೆಂಕಟಸುಬ್ಬಯ್ಯ. 'ಇಗೋ ಕನ್ನಡ' ಅಂತ ಅಚ್ಚ ಕನ್ನಡದ ಶಬ್ದಲೋಕದ ತಾಕತ್ತನ್ನು ಪ್ರತಿ ಕನ್ನಡಿಗನಿಗೆ ತೋರಿಸಿದ 105 ವರ್ಷದ ಹಿರಿಯಜ್ಜ. ಕನ್ನಡಕ್ಕೊಂದು ಅಪರೂಪದ ನಿಘಂಟನ್ನು ಕೊಟ್ಟ ನಿಘಂಟು ತಜ್ಞ, ಪದ್ಮಶ್ರೀ, ನಾಡೋಜ ಪುರಸ್ಕೃತ ಸಾಧಕ.
ಜೀವಿ ಅವರ ಪಕ್ಕದಲ್ಲಿ ಕೂತು ಅವರ ಕತೆ ಕೇಳುತ್ತಿದ್ದರೆ, ನೆನಪುಗಳು ಬಿಚ್ಚಿಕೊಳ್ಳುವುದು, ಕನಸುಗಳು ತೆರೆದುಕೊಳ್ಳುವುದು ನೋಡಿದರೆ ಇವರಿಗೆ 105 ವರ್ಷ ಆಯ್ತಾ ಅಂತ ಅನಿಸದೆ ಇರದು. ಬಿಳಿ ಧೋತಿ ಮತ್ತು ಶರ್ಟು ಹಾಕಿ, ಬೆಳಕಿನಂತ ನಗುವಿನೊಂದಿಗೆ ಕುಳಿತ ಜೀವಿ ಹಾಗೇ ಇದ್ದಾರೆ. ಮೇಲೊಂದು ಕೋಟು ಹಾಕಿದರೆ ಈಗಲೂ ಪ್ರಿನ್ಸಿಪಾಲ್‌! ಮೊನ್ನೆ ಮೊನ್ನೆವರೆಗೆ ತಾನೇ ವಾಕಿಂಗ್‌ಗೆ ಹೋಗುತ್ತಿದ್ದವರಿಗೆ ಈಗ ಪಕ್ಕದಲ್ಲೊಂದು ಊರುಗೋಲಿನ ಸಂಗಾತಿ ಬಂದಿದೆ ಎನ್ನುವುದು ಬಿಟ್ಟರೆ ಬೇರೇನೂ ಬದಲಾವಣೆ ಇಲ್ಲ.
ಎಚ್ಚೆಸ್‌ ವೆಂಕಟೇಶ ಮೂರ್ತಿ ಅವರು ಇತ್ತೀಚೆಗೆ ತಾವು ಬರೆದ 'ಶ್ರೀರಾಮ ಚಾರಣ' ಎಂಬ ಪಾರಾಯಣಕ್ಕೆ ಅನುಕೂಲವಾಗುವ ಪದ್ಯರೂಪದ ಸಂಕ್ಷಿಪ್ತ ರಾಮಾಯಣ ಪುಸ್ತಿಕೆಯ ಕರಡುಪ್ರತಿಯನ್ನು ತಂದುಕೊಟ್ಟಿದ್ದರಂತೆ. ಸಂಜೆ ಆರು ಗಂಟೆಗೆ ತಂದ 200 ಪುಟದ ಪುಸ್ತಕವನ್ನು ಜೀವಿ ಅವರು ರಾತ್ರಿ 9 ಗಂಟೆ ಹೊತ್ತಿಗೆ ಓದಿ ಮುಗಿಸಿದ್ದರು. ಮತ್ತು ಅದರಲ್ಲಿನ ಪ್ರಮುಖಾಂಶಗಳನ್ನು ಪಟ್ಟಿ ಮಾಡಿಟ್ಟಿದ್ದರಂತೆ. ಓಘಕ್ಕೆ ತಕ್ಕಂತೆ ಬೇರೆ ಬೇರೆ ಛಂದಸ್ಸು ಬಳಸಿದ್ದು ಖುಷಿಯಾಯಿತು ಎಂದು ಮರುದಿನ ಫೋನ್‌ ಮಾಡಿ ಹೇಳಿದಾಗ ಎಚ್ಚೆಸ್ವಿ ಅವರಿಗೆ ನಂಬಲಿಕ್ಕೇ ಆಗಲಿಲ್ಲವಂತೆ.
'ಮಾಸ್ತಿ ಅವರ ಕಥೆಗಳನ್ನು ಹಿಂದೊಮ್ಮೆ ಓದಿದ್ದೆ. ಇತ್ತೀಚೆಗೆ ಅವರ ನೂರು ಕಥೆಗಳನ್ನು ಮತ್ತೆ ಓದಿದೆ. ಈಗ ಕುವೆಂಪು ಅವರ ರಾಮಾಯಣ ದರ್ಶನಂ ಓದ್ತಾ ಇದ್ದೇನೆ,' ಅಂತ ಸಂಭ್ರಮಿಸುವ ಜೀವಿ ಅವರಿಗೆ ದಿನದಿನವೂ ಎಂಬಂತೆ ಪುಸ್ತಕಗಳು ಬರುತ್ತಲೇ ಇರುತ್ತವೆ ಈಗಲೂ. ಅವರ ಕೈಯಲ್ಲೊಂದು ಮುನ್ನುಡಿ ಬರೆಸಬೇಕೆಂದು ಆಸೆ ಪಡುವವರು, ಒಮ್ಮೆ ಓದಿ ಅಭಿಪ್ರಾಯ ಹೇಳಿ ಅಂತ ಕೇಳಿಕೊಳ್ಳೋರು ದೊಡ್ಡ ಸಂಖ್ಯೆಯಲ್ಲಿದ್ದಾರೆ. ಮೊನ್ನೆ ಒಬ್ಬಳು ಹುಡುಗಿ ನಾನು ಬೀದರ್‌ನಲ್ಲಿರೋದು, ಬೆಂಗಳೂರಿಗೆ ಬರೋದು ಕಷ್ಟ. ಫೋನಲ್ಲೇ ಕವನ ಓದಿ ಹೇಳ್ತೀನಿ ಅಂತ ಹಠ ಹಿಡಿದಿದ್ಲಂತೆ. ಅವಳ ಬೇಡಿಕೆಯಂತೆ ಕವನ ಕೇಳಿಸಿಕೊಂಡು ಸಲಹೆನೂ ಕೊಟ್ರಂತೆ.
ಜಿ.ವಿ. ಅವರ ಪೂರ್ಣ ಹೆಸರು ಗಂಜಾಂ ವೆಂಕಟಸುಬ್ಬಯ್ಯ. ಶ್ರೀರಂಗಪಟ್ಟಣದ ಗಂಜಾಂನಲ್ಲಿ ಬಾಲ್ಯವನ್ನು ಕಳೆದ ಅವರು ಆ ನೆನಪಿಗೆ ಹೊರಳಿದರೆ ಅಲ್ಲೇ ಕಳೆದುಹೋಗುತ್ತಾರೆ. ಅಜ್ಜ-ಅಜ್ಜಿಯ ಜತೆಯಲ್ಲಿ ಉಳಿಯುವ ಪುಟ್ಟ ಹುಡುಗ, ಮನೆಯ ಪಕ್ಕದ ಹೊಳೆ, ಅದರಾಚೆಗಿನ ದೇವಸ್ಥಾನದ ಪೂಜೆ, ತೆಪ್ಪದ ಪಯಣ, ತೇದ ಗಂಧದ ಘಮ, ನೈವೇದ್ಯದ ಪರಿಮಳ, ಹೂವಿನ ಸುಗಂಧಗಳೆಲ್ಲವೂ ಅದರಲ್ಲಿ ಮಿಳಿತವಾಗಿರುತ್ತದೆ.
'ನಾನು ಶಾಲೆಗೆ ಅಂತ ಹೋಗಿದ್ದೇ ಎಂಟನೇ ಕ್ಲಾಸಿಗೆ (ಆಗಿನ ಲೋಯರ್‌ ಸೆಕೆಂಡರಿ ಪೂರ್ವ). ಅಲ್ಲಿವರೆಗೆ ಮನೆಯಲ್ಲೇ ಪಾಠ ಓದು. ಏಳನೇ ಕ್ಲಾಸನ್ನು ಮನೆಯಲ್ಲೇ ಕೂತು ಓದಿ ಪಾಸಾಗಿ ಎಂಟಕ್ಕೆ ಪ್ರವೇಶ ಪಡೆದೆ. ಆಗ ನಂಗೆ ಇಂಗ್ಲಿಷ್‌ನ ಒಂದಕ್ಷ ರವೂ ಗೊತ್ತಿರಲಿಲ್ಲ. ಮುಂದಿನ ಒಂದು ವರ್ಷ ಇಂಗ್ಲಿಷನ್ನು ಅತ್ಯಂತ ಶಿಸ್ತಿನಿಂದ ಮನೆಪಾಠದ ಮೂಲಕ ಕಲಿತೆ. ಶಾಲೆಗೆ ಹೋಗದಿದ್ದ ಬೇಜಾರಿಲ್ಲ. ಆದರೆ, ಬೀದಿಯ ಕೊನೆಯ ಮನೆಯವನಾದ ನನಗೆ ಸ್ನೇಹಿತರೇ ಇರಲಿಲ್ಲ. ನಾನು ನೀರಲ್ಲಿ ಈಜಾಡಿದ್ದು ಬಿಟ್ಟರೆ ಬಾಲ್ಯದಲ್ಲಿ ಸ್ನೇಹಿತರ ಜತೆ ಆಟ ಆಡಿದವನಲ್ಲ.. ಅದೊಂದು ಬೇಸರ ಕಾಡ್ತಾ ಇರ್ತದೆ,'' ಅಂತ ಬಾಲ್ಯದ ಕಥೆ ಹೇಳುತ್ತಾರೆ.
ಡಿಗ್ರಿ ಮಾಡಿದ ಮಹಾರಾಜ ಕಾಲೇಜು, ಬೆಂಗಳೂರಿನಲ್ಲಿ ಕಲಿಸಿದ ವಿದ್ಯಾಸಂಸ್ಥೆಗಳು, ವಿದ್ಯಾರ್ಥಿಗಳು, ಸಹೋದ್ಯೋಗಿಗಳಲ್ಲಿ ಹೆಚ್ಚಿನವರ ಹೆಸರನ್ನೂ ನೆನಪಿಸಿಕೊಂಡು ಹೇಳುತ್ತಾರೆ ಜಿವಿ.
ಈಗಲೂ ಪದಗಳೇ ಕಾಣ್ತವೆ!
ಕನ್ನಡ ನಿಘಂಟಿಗಾಗಿ 50 ವರ್ಷಗಳ ಕಾಲ ಶ್ರಮಿಸಿದ ಜಿವಿ ಅವರು 20 ವರ್ಷ ಕಾಲ ಸಮಿತಿಯ ಅಧ್ಯಕ್ಷ ರಾಗಿ ಆರು ಸಂಚಿಕೆಗಳನ್ನು ಹೊರತಂದವರು. 1973ರಲ್ಲಿ ನಿವೃತ್ತಿ ಹೊಂದಿದ ಬಳಿಕ ನಿಘಂಟಿಗಾಗಿ ತಮ್ಮನ್ನು ಹೇಗೆ ತೇಯ್ದುಕೊಂಡರೆಂದರೆ ಇಡೀ ಜಗತ್ತನ್ನೇ ಮರೆತುಬಿಡುವಷ್ಟು. 'ಆಗ ನಾನು ಖುಷಿಗಾಗಿ ಪುಸ್ತಕ ಓದುವುದು ಬಿಟ್ಟೆ. ಇಷ್ಟದ ಇಂಗ್ಲಿಷ್‌ ಸಿನಿಮಾ ಬಿಟ್ಟೆ. ಮನೆ ಬಗ್ಗೆ ಗಮನವೇ ಬಿಟ್ಟೆ. ನಂಗೆ ಆಗ ಜನಗಳೇ ಕಾಣಿಸುತ್ತಿರಲಿಲ್ಲ. ಬರೀ ಪದಗಳೇ ಕಾಣಿಸುತ್ತಿದ್ದವು. ಕನಸಲ್ಲೂ ಪದಗಳೆ,'' ಎನ್ನುವ ಜಿವಿ ಅವರಿಗೆ ಆ ಕನವರಿಕೆ ಇನ್ನೂ ನಿಂತಿಲ್ಲ.
ಯಾವುದೇ ಹೊಸ ಪದ ಕಂಡರೂ ನಿಘಂಟು ತೆರೆದು ಅದರಲ್ಲಿ ಸೇರಿದೆಯಾ ಎಂದು ಪರಿಶೀಲಿಸುತ್ತಾರಂತೆ, ಇಲ್ಲದಿದ್ದರೆ ಷರಾ ಬರೆದಿಟ್ಟುಕೊಳ್ಳುತ್ತಾರೆ. ಮತ್ತೊಂದು ಸುತ್ತಿನ ಅಧ್ಯಯನ ನಡೆಸಿ ನಿಘಂಟನ್ನು ಪರಿಷ್ಕರಿಸಬೇಕು ಎನ್ನುವ ದೊಡ್ಡ ಆಸೆ ಅವರದು.
ಅರಳಿ ನಿಂತ ಮಗುವಿನಂತೆ
105 ವರ್ಷವಾಗಿದ್ದರೂ ಮಗುವಿನಂತ ಮನಸ್ಸು ಅವರದು. ಪ್ರತಿಯೊಬ್ಬರನ್ನೂ ಪ್ರೀತಿಯಿಂದ ಮಾತನಾಡಿಸುವ, ಪ್ರೋತ್ಸಾಹಿಸುವ ದೊಡ್ಡತನ. ಹಾಗಾಗಿಯೇ ಅವರನ್ನು ಅರಸಿ ಈಗಲೂ ಸ್ನೇಹಿತರು, ವಿದ್ಯಾರ್ಥಿಗಳು ಬರುತ್ತಾರೆ. ಸಂಜೆಯಾಗುತ್ತಿದ್ದಂತೆಯೇ ಜಯನಗರದ ಏಳನೇ ಬ್ಲಾಕಿನ 31ನೇ ಮುಖ್ಯ ರಸ್ತೆಯ 58ನೇ ಮನೆ ಸ್ನೇಹ ಸಂಗಮವಾಗುತ್ತದೆ.
ಅವರೆಲ್ಲ ನಂಗೆ ಪ್ರತಿದಿನ ಜಗತ್ತಿನ ಹೊಸ ಹೊಸ ಕಥೆಗಳನ್ನು ಹೇಳುತ್ತಾರೆ. ಹಾಗಾಗಿ ಅವರು ಬರುವುದನ್ನು ಇಷ್ಟಪಡುತ್ತೇನೆ ಎನ್ನುತ್ತಾರೆ ಜಿ.ವಿ.
ಈಗಲೂ ಹೊಸ ಲೇಖಕರ ಪುಸ್ತಕಗಳನ್ನೂ ಯಾವುದೇ ಅಸಡ್ಡೆ ಇಲ್ಲದೆ ಓದುವ ಹಿರಿಯಜ್ಜ, ಅದರಲ್ಲಿರುವ ಒಳ್ಳೆಯತನಗಳನ್ನು ಹೆಕ್ಕಿ ಹೆಕ್ಕಿ ಹೇಳುತ್ತಾರೆ. ನಿಮಗೆ ಯಾವ ಲೇಖಕ ಇಷ್ಟ ಎಂದು ಕೇಳಿದರೆ, ಗುರುಗಳಾದ ಬಿಎಂಶ್ರೀ ಅವರಿಂದ ಹಿಡಿದು ಆಧುನಿಕ ಲೇಖಕರವರೆಗೆ ಹೆಚ್ಚಿನವರ ವಿಶೇಷತೆಗಳನ್ನು ಬಿಚ್ಚಿಡುತ್ತಾ ಅವರು ಇದಕ್ಕಾಗಿ ಇಷ್ಟ ಎನ್ನುವುದು ಅವರ ದೊಡ್ಡ ಗುಣ.
ಆರೋಗ್ಯದ ಗುಟ್ಟೇನು?
ಸಣ್ಣ ವಯೋಸಹಜ ಆಯಾಸ ಬಿಟ್ಟರೆ ಜಿವಿ ಪೂರ್ಣ ಆರೋಗ್ಯವಂತರು. ಆರೋಗ್ಯದ ಗುಟ್ಟೇನು ಎಂದು ಕೇಳಿದರೆ ಅವರ ಬಳಿ ಉತ್ತರವಿಲ್ಲ. ಬೆಳಗ್ಗೆ ಆರು ಗಂಟೆಗೆ ಎದ್ದು ಕಾಫಿ ಕುಡಿಯುವುದರೊಂದಿಗೆ ದಿನಚರಿ ಆರಂಭ. ಮೊನ್ನೆ ಮೊನ್ನೆವರೆಗೆ ಇದ್ದ ರೋಡ್‌ ವಾಕಿಂಗ್‌ ಈಗ ಮನೆ ಬಾಗಿಲಿಗೆ ಸೀಮಿತವಾಗಿದೆ. ಕೈಕಾಲಿಗೆ ಸಣ್ಣ ವ್ಯಾಯಾಮ ಮಾಡಿಸಿ ಎರಡು ಇಂಗ್ಲಿಷ್‌ ಪೇಪರ್‌, ಮೂರು ಕನ್ನಡ ದಿನಪತ್ರಿಕೆ ಓದಲು ಕುಳಿತರೆಂದರೆ ಮತ್ತೆ ಒಂದುವರೆ ಗಂಟೆ ಫುಲ್‌ ಬ್ಯುಸಿ!
ಬೆಳಗ್ಗಿನ ಉಪಹಾರದ ಬಳಿಕ ಸ್ನಾನ, ಸಣ್ಣ ನಿದ್ದೆ, ಮಧ್ಯಾಹ್ನದ ಊಟಕ್ಕೆ ಮೊದಲು ಸ್ವಲ್ಪ ಓದು, ಊಟದ ನಂತರ ಪುಟಾಣಿ ನಿದ್ದೆ. ಅಷ್ಟು ಹೊತ್ತಿಗೆ ಸ್ನೇಹಿತರು ಹಾಜರ್‌. ಆಮೇಲೆ ರಾತ್ರಿ ಸ್ವಲ್ಪ ಮೊಸರನ್ನ. ಇಷ್ಟೇ ದಿನಚರಿ ಮತ್ತು ಡಯಟ್‌.
ಬದುಕಿನ ಬಗ್ಗೆ ಸಣ್ಣ ದೂರೂ ಇಲ್ಲದ ಹಿರಿಯ ಜೀವಕ್ಕೆ ಎಲ್ಲರು ಕೊಡುವ ಪ್ರೀತಿಯೇ ಶಕ್ತಿಯಂತೆ.
''ಅಣ್ಣ ಎಲ್ಲರಲ್ಲೂ ಒಳಿತನ್ನೇ ನೋಡುತ್ತಾರೆ. ನೇತ್ಯಾತ್ಮಕ, ಧನಾತ್ಮಕ ವಿಷಯಗಳೆರಡನ್ನೂ ಗ್ರಹಿಸುವ ಶಕ್ತಿ ಇದ್ದರೂ ಎತ್ತಿ ತೋರಿಸುವುದು ಪಾಸಿಟೀವ್‌ ಮಾತ್ರ. ನೆಗೆಟಿವ್‌ನ್ನು ಮನಸಿನ ಒಳಗೂ ತೆಗೆದುಕೊಳ್ಳುವುದಿಲ್ಲ. ಎಲ್ಲರನ್ನೂ ಪ್ರೀತಿಸುವ ಕಾರಣಕ್ಕಾಗಿಯೇ ಎಲ್ಲರೂ ಅವರನ್ನು ಪ್ರೀತಿಸುತ್ತಾರೆ. ಬಹುಶಃ ಅವರ ಆರೋಗ್ಯಪೂರ್ಣ ಶತಾಯುಷ್ಯಕ್ಕೆ ಇದೂ ಕಾರಣವಿರಬಹುದು,,'' ಎಂದು ವಿಶ್ಲೇಷಿಸುತ್ತಾರೆ ಮಗ ಅರುಣ್‌ ಜಿ.ವಿ.
ಅಪ್ಪ-ಮಗನೋ, ಮಗನೇ ಅಪ್ಪನೋ ಅನ್ನುವಷ್ಟು ಕಾಳಜಿಯಿಂದ ತಂದೆಯನ್ನು ನೋಡಿಕೊಳ್ಳುತ್ತಾರೆ ಅರುಣ್‌ ಜಿ.ವಿ. ಉಪನ್ಯಾಸಕಿಯಾಗಿರುವ ಸೊಸೆ ಹೇಮಾ ಅವರೂ ಜಿ.ವಿ. ಅವರಿಗೆ ಮಗಳೆ. ಮಕ್ಕಳಾದ ರೋಹಿಣಿ, ಪ್ರಭಾ ಅವರ ಪ್ರೀತಿಯ ಆರೈಕೆಯೂ ಜತೆಗಿವೆ. ಆದರೆ, ಪತ್ನಿ ಲಕ್ಷ್ಮಿ ಮತ್ತು ಮಗ ಅನಂತಸ್ವಾಮಿ ಅವರ ನೆನಪಾದ ಕೂಡಲೇ ನಗುವ ಕಣ್ಣಿನಲ್ಲಿ ಹನಿಗೂಡುತ್ತದೆ.
ಓದುವುದಕ್ಕಿನ್ನೂ ಬಾಕಿ ಇದೆ, ಆಡುವುದಕ್ಕಿನ್ನೂ ಮಾತಿದೆ, ನೋಡುವುದಕ್ಕಿನ್ನೂ ಸಂಭ್ರಮವಿದೆ, ಕನಸುಗಳಿನ್ನೂ ಜಾರಿಯಲ್ಲಿವೆ... ಹೀಗಾಗಿ ಜಿ.ವಿ. ಅವರ ಮುಂದೆ ಇನ್ನೂ ವಿಶಾಲವಾದ ಬದುಕಿದೆ.
ಗಾಂಧಿಗೆ ನಾನೇ ಕಾವಲು!
ನಾನು ಮಧುಗಿರಿಯಲ್ಲಿ ಹೈಸ್ಕೂಲ್‌ ಓದ್ತಿದ್ದಾಗ ಹರಿಜನ ಪತ್ರಿಕೆಯ ಫಂಡ್‌ಗೆ ಇರಬೇಕು, ಗಾಂಧಿ ಬಂದಿದ್ದರು. ಸ್ಕೌಟ್‌ ತಂಡ ಕ್ಯಾಪ್ಟನ್‌ ಆಗಿದ್ದ ನನಗೆ ಗಾಂಧಿ ಅವರ ಕೋಣೆಗೆ ನಾನೇ ಕಾವಲು. ಗಾಂಧಿ ಪ್ರೀತಿಯಿಂದ ಮಾತನಾಡಿದ್ದರು ಮಾತ್ರವಲ್ಲ, ತಮಗೆ ನೀಡಿದ ಖಾದಿ ಹಾರವನ್ನು ನನಗೆ ಕೊಟ್ಟಿದ್ದರು. ಆಗ ನನಗೆ ಅದರ ಮೌಲ್ಯ ಗೊತ್ತಿರಲಿಲ್ಲ. ಇಟ್ಟುಕೊಂಡಿದ್ದರೆ ಕೋಟಿ ಮೌಲ್ಯದ ಆಸ್ತಿಯಾಗುತ್ತಿತ್ತು ಎನ್ನುತ್ತಾ ಹರೆಯದ ಘಟನೆಗಳನ್ನು ನೆನೆಯುತ್ತಾರೆ.
ನೂರೈದು ಕನಸು
105 ವರ್ಷದ ಜಿವಿ ಅವರಿಗೆ ನೂರೈದು ಕನಸುಗಳಿವೆ. ಕಳೆದ ವರ್ಷವಷ್ಟೇ ನಿಘಂಟಿನ ಪುಸ್ತಕವೊಂದನ್ನು ಹೊರತಂದ ಅವರಿಗೆ ಮಹಾ ನಿಘಂಟಿನ ಪರಿಷ್ಕೃತ ಆವೃತ್ತಿ ಬಿಡುಗಡೆಯ ಆಸೆ ಇದೆ. ಅದಕ್ಕಾಗಿ ಹೊಸ ಪದಗಳನ್ನು ಇನ್ನೂ ಹುಡುಕುತ್ತಿದ್ದಾರೆ.
ನಿಘಂಟಿನ ಬೆನ್ನು ಬಿದ್ದು ಓದದೆ ಉಳಿದ ಪುಸ್ತಕಗಳನ್ನು ಓದಬೇಕು, ಹೊಸ ಪುಸ್ತಕಗಳಿಗೆ ತೆರೆದುಕೊಳ್ಳಬೇಕು ಎನ್ನುವುದರ ಜತೆಗೆ ಆತ್ಮಚರಿತ್ರೆ ಬರೆಯಬೇಕೆಂಬ ತುಡಿತವಿದೆ. ಆದರೆ, ಕೈಯಲ್ಲಿ ಬರೆಯೋದು ಸ್ವಲ್ಪ ಕಷ್ಟವಾಗುತ್ತಿದೆ.
102ನೇ ವಯಸ್ಸಲ್ಲಿ ಪಾಠ!
ನನ್ನ ವಿದ್ಯಾರ್ಥಿಗಳಲ್ಲಿ ಹೆಚ್ಚಿನವರು ರಿಟೈರ್ಡ್‌ ಆಗಿದ್ದಾರೆ. ಬೆಂಗಳೂರಿನಲ್ಲೇ ನೆಲೆಸಿರುವ ಸುಮಾರು 60 ವಿದ್ಯಾರ್ಥಿಗಳು, ಅವರ ಮನೆಯವರು ಎಲ್ಲ ಸೇರಿ ಮೂರು ವರ್ಷದ ಹಿಂದೆ ಒಂದು ಫಂಕ್ಷ ನ್‌ ಮಾಡಿದ್ರು. ಅಲ್ಲಿ ನಾನು ಪಾಠ ಮಾಡ್ಬೇಕು ಅಂತ ಹಠ. ತುಂಬ ಖುಷಿಯಿಂದ ಪಾಠ ಮಾಡಿದೆ.
Bottom of Form

