ಅಯ್ಯೊ ಅಯ್ಯೊ ಮಳೆರಾಯ
ಮುಂಗಾರಿನ್ನೂ ಮುಗಿದಿಲ್ಲ ಹವಾಮಾನ ವೈಪರೀತ್ಯದಿಂದ ಮೋಡಗಳೇ ದಿಕ್ಕುತಪ್ಪಿವೆ.
*ಕೃಷ್ಣ ಭಟ್‌ ಅಳದಂಗಡಿ
ಪ್ರೀತಿಯ ಮಳೆರಾಯ... ಸ್ಸಾರಿ ದ್ವೇಷದ ಮಳೆರಾಯ... ನಿನ್ನನ್ನು ಅಪಾರವಾಗಿ ಪ್ರೀತಿಸುವ ನಾನು ಈ ಸಾರಿ ಮಾತ್ರ ಚೆನ್ನಾಗಿ ಕ್ಲಾಸ್‌ ತಗೋಬೇಕು ಅಂತ ತೀರ್ಮಾನ ಮಾಡಿದ್ದೀನಿ. ಎಂಥ ಕಥೆ ಮಾರಾಯ ನಿಂದು? ಮೊದ್ಲೆಲ್ಲ ನೀನು ಬರ್ತೀ ಅಂದ್ರೆ ನಾವೆಲ್ಲ ಕಣ್ಣುಬಿಟ್ಟು ಕಾಯ್ತಾ ಇದ್ವಿ. ಈಗ ಕಣ್‌ ಕಣ್‌ ಬಿಟ್ಟು ನೋಡೋ ಹಾಗಾಯ್ತಲ್ಲೋ? 'ಮುಂಗಾರು ಮಳೆಯೇ ಏನು ನಿನ್ನ ಹನಿಗಳ ಲೀಲೆ' ಅಂತಾ ಕುಣಿತಿದ್ದೋರು, 'ಮುಂಗಾರು ಮಳೆಯೇ ಯಾವಾಗ ಬೀಳ್ತೀಯೋ ಮೈಮೇಲೆ,' ಅಂತ ಓಡೋಗೋ ಪರಿಸ್ಥಿತಿ ಬಂದೈತಲ್ಲೋ?! ವರ್ಷಂಪ್ರತಿ ಜೂನ್‌ ತಿಂಗಳ ಆರಂಭದಲ್ಲಿ ಸಮುದ್ರದಿಂದ ಎದ್ದೆದ್ದು ಓಡಿ ಬಂದು ಖುಷಿ ಬಂದಾಗ ಹಾಗೆ ಸುರಿದು ಸ್ವಾತಂತ್ರ್ಯ ದಿನಾಚರಣೆ ಕಳೀತಿದ್ದ ಹಾಗೆ ಪ್ರತಾಪ ಕಡಿಮೆ ಮಾಡ್ತಾ ಇದ್ದೆ. ಈ ವರ್ಷ ಮಾತ್ರ ನೀನು ಇನ್ನೂ ಟಾಪ್‌ಗೇರ್‌ನಲ್ಲೇ ಇದ್ದೀಯಲ್ಲೋ? ಏನು ಮನುಷ್ಯರ ಹಾಗೆ ನಿಯಮ ಮುರಿಯೋದನ್ನು ನೀನೂ ಕಲಿತು ಬಿಟ್ಯಾ ಹೇಗೆ? ಮಳೆ ಬೀಳೋದು ಅಂದ್ರೆ ಸುಮ್ನೆ ಅಲ್ಲ. ಜೂನ್‌ ಒಂದಕ್ಕೆ ಶಾಲೆಯ ಮೊದಲ ದಿನವೇ ಮಳೆ ಬರ್ಬೇಕು ಅನ್ನೋದು ಲೆಕ್ಕ. ಆಮೇಲೆ ಬೆಳಗ್ಗೆ ಶಾಲೆಗೆ ಹೋಗುವಾಗ, ಸಂಜೆ ಆಟಕ್ಕೆ ಬಿಡುವ ಹೊತ್ತಲ್ಲಿ ನೀನು ಬರಲೇಬೇಕು.. ಇದು ಅಲಿಖಿತ ನಿಯಮ! ಭರಣಿಯ ಧರಣಿ ತನುಗೊಳಿಸುವ ಮಳೆ, ಕೃತಿಕೆ ಮಳೆ, ರೋಹಿಣಿಯಲ್ಲಿ ಬೀಜ ಮೊಳೆಯಿಸುವ ಮಳೆ, ಮೃಗಶೀರೆಯ ಮೃದು ಮಳೆ, ದಾರಿದ್ರ್ಯ ಕಳೆಯೊ ಆದ್ರ್ರೆ ಮಳೆ, ಪುನರ್ವಸು, ಪುಷ್ಯ, ಮಖಾ, ಹುಬ್ಬದ ಫುಲ್‌ ಜೋಶ್‌ನ ಮಳೆ- ಹೀಗೆ ನಕ್ಷ ತ್ರಗಳಿಗೆ ಅನುಗುಣವಾಗಿ ಸುರಿಯೋನು ನೀನು. ಆಷಾಡ ಮಾಸದಲ್ಲಿ ಬಾನು ಬಿರಿಯೆ ಮಳೆಯಾಗಬೇಕು, ಶ್ರಾವಣದಲ್ಲಿ ಒಂದಿಷ್ಟು ಬಿಸಿಲೂ ಬೇಕು ಅಂತ ತೀರ್ಮಾನ ಮಾಡಿದೋನು ನೀನೆ. ಆದರೆ, ಈಗೆಲ್ಲ ನಿಯಮ ಮೀರಿದ ವರ್ತನೆ ನಿನ್ನದು. ಆಟಿ ತಿಂಗಳಲ್ಲಿ ಮಳೆಯೇ ಇಲ್ಲ, ಬಾದ್ರಪದ, ಆಶ್ವಯುಜಕ್ಕೆಲ್ಲ ಸುರಿಸ್ತಾ ಕುಳಿತಿದ್ದಿ... ನೀರು ನಂದು, ಮಳೆಯಾಗಿ ಸುರಿಸೋನು ನಾನು ಅಂತೆಲ್ಲ ತುಂಬ ಬೀಗಬೇಡ.. ಮೋಡ ಬಿತ್ತನೆ ಮಾಡಿ ಮಳೆ ಸುರಿಸೋಕೆ ನಮ್ಗೂ ಗೊತ್ತು. ಬಾ ಅಂದ್ರೆ ಬರ್ಬೇಕು, ಹೋಗು ಅಂದ್ರೆ ಹೋಗ್ಬೇಕು ಅನ್ನೋ ತರ ಮಾಡೋ ತಂತ್ರಜ್ಞಾನ ಕಂಡು ಹಿಡೀತಾ ಇದ್ದೀವಿ.. ಆಗ ನಿನ್ನ ಧಿಮಾಕು ನಿಲ್ಲುತ್ತೆ ನೋಡ್ತಾ ಇರು.ಮಳೆ ದೇವರೇ: ಜಾಸ್ತಿ ಬೈದ್ನಾ? ವರಿ ಮಾಡ್ಕೊಬೇಡ.. ಪ್ರೀತಿಯಿಂದ ತಾನೇ? ನಿಂಗ್ಯಾಕೆ ಬೈದೆ ಅಂದ್ರೆ ನಿಂಗೆ ಸ್ವಲ್ಪ ಶಿಸ್ತು ಕಡಿಮೆ ಆಯ್ತು ಅಂತ ಅನಿಸ್ತು ಕಣೋ ಅದಕ್ಕೆ. ಮಾನ್ಸೂನ್‌ ಮಾರುತದ ಸೃಷ್ಟಿ ನೀನು. ನಾಲ್ಕು ತಿಂಗಳು ಬಂದು ಧೂಳೆಬ್ಬಿಸಿ, ನಿಧಾನಿಸಿ, ನೆಲದಲ್ಲಿ ಹಸಿರುಕ್ಕಿಸಿ, ನಗು ಚಿಮ್ಮಿಸಿ ಹೋಗ್ಬೇಕು ಅಂತ ಗೊತ್ತಲ್ವಾ ನಿಂಗೆ? ಆದರೆ ಈಗೀಗ ನಿನ್ನನ್ನು ಕಂಡ್ರೆ ಭಯಪಡೋ ಹಾಗಾಗಿದೆ ಕಣೋ.. 'ಹುಯ್ಯೊ ಹುಯ್ಯೊ ಮಳೆರಾಯ' ಅಂತಿದ್ದೋರೆಲ್ಲ 'ಅಯ್ಯೊ ಅಯ್ಯೊ' ಅಂತಿದಾರೆ. ಅದ್ಕೆ ಕೆಲವು ಸಂಗತಿಗಳನ್ನು ಹೇಳೋಣ ಅಂತ ಬೈದೆ. ವಿಷಯ ನಂಗೂ ಗೊತ್ತು.. ನಿನ್ನ ಕಷ್ಟವೂ ಗೊತ್ತು. ಜೂನ್‌ ಒಂದಕ್ಕೆ ಅರಬ್ಬೀ ಸಮುದ್ರದಿಂದ ಎದ್ದ ಮುಂಗಾರೆಂಬ ನೀನು ಕೇರಳ, ಕರ್ನಾಟಕ, ಗೋವಾ, ಮಹಾರಾಷ್ಟ್ರ, ರಾಜಸ್ಥಾನಕ್ಕೆಲ್ಲ ಹೋಗಿ ರಿಟರ್ನ್‌ ಬಂದು ಮತ್ತೆ ಸಮುದ್ರದೊಳಗೆ ಸೇರ್ಕೊಬೇಕು. ನಿನ್ನ ಮರುಪ್ರಯಾಣ ಆರಂಭವಾಗಿದೆ. ಈಗ ಅರಬ್ಬೀ ಸಮುದ್ರದಲ್ಲಿ ಏನೋ ಮೇಲ್ಮೈ ಸುಳಿಗಾಳಿ ಎದ್ದಿದೆಯಂತೆ.. ನಿನ್ನ ಮರು ಪ್ರಯಾಣಕ್ಕೆ ಅದು ತಡೆಯಾಗಿ ನಿಂತಿದೆಯಂತೆ. ಹಾಗಾಗಿ ಮುಂಬಯಿಯಲ್ಲಿ, ಕರಾವಳಿಯಲ್ಲಿ, ಕರ್ನಾಟಕದ ಒಳನಾಡಿನಲ್ಲಿ ದ್ರವಿಸ್ತಾ ಕಾಲಕ್ಕಾಗಿ ಕಾಯ್ತಾ ಇದ್ದೀ ಅಂತ. ನಿಜ ಹೇಳ್ಳಾ? ನಿನಗೆ ಆ ಸಮುದ್ರ ತಡೆ ಒಡ್ಡಿದ್ದೇ ಒಳ್ಳೆದಾಯ್ತು. ಇದರಿಂದಾಗಿ ಕಾಲವಲ್ಲದ ಕಾಲದಲ್ಲಾದರೂ ನಮಗೆ ನೀರು ಸಿಗ್ತಾ ಇದೆ. ಈ ಬಾರಿ ಕೆರೆ ಕಟ್ಟೆಗಳೆಲ್ಲ ತುಂಬಿಕೊಂಡಿವೆ. ಮುಂದಿನ ಬೇಸಿಗೆಗೆ ಕುಡಿಯೋಕೆ ನೀರು ತುಂಬಿಸಿ ಇಟ್ಟಿದ್ದಿ. ಥ್ಯಾಂಕ್ಸ್‌ ಕಣೋ. ನಿನ್ನ ಚಲನೆಯನ್ನು, ನಡೆಯನ್ನು ಗಮನಿಸೋ ಹವಾಮಾನ ತಜ್ಞರಂತೂ ಖುಷಿಯಾಗಿ ಹೋಗಿದ್ದಾರೆ. ಅವರ ಮಳೆ ಕೋಟಾ ತುಂಬಿಕೊಳ್ತಾ ಇದೆ. ಮುಂಗಾರಿನಲ್ಲಿ ಇಷ್ಟು ಮಳೆ ಬರಬೇಕು, ಹಿಂಗಾರಿಗಿಷ್ಟು ಅಂತ ಅವರಿಗೊಂದು ಲೆಕ್ಕ ಇದೆ. ಈಗ ನಿನ್ನ ಹೆಚ್ಚುವರಿ ಮಳೆಯನ್ನು ಅವರು ಹಿಂಗಾರಿಗೆ ಮಳೆ ಲೆಕ್ಕಕ್ಕೆ ಸೇರಿಸಿಬಿಡಲು ಸಿದ್ಧತೆ ನಡೆಸುತ್ತಿದ್ದಾರೆ. ಈ ಮುಂಗಾರು-ಹಿಂಗಾರು ನಮಗೆ ಅರ್ಥ ಆಗೋದು ಕಡಿಮೆ.. ಮುಂಗಾರು ಎಂದರೆ ಅರಬ್ಬೀ ಸಮುದ್ರದಿಂದ ಹುಟ್ಟುವ ನೈಋುತ್ಯ ಮಾರುತ. ಅದು ಪಶ್ಚಿಮ ಮತ್ತು ಮಧ್ಯ ಭಾರತವನ್ನು ಸುತ್ತಿ ಮರಳುತ್ತದೆ. ಹಿಂಗಾರು ಹುಟ್ಟೋದು ಬಂಗಾಳ ಕೊಲ್ಲಿಯಲ್ಲಿ. ಅದು ಈಶಾನ್ಯ ಮಾರುತವಂತೆ. ಅಕ್ಟೋಬರ್‌-ನವಂಬರ್‌ನಲ್ಲಿ ಬರುತ್ತಲ್ಲ ಕೆಲವೊಮ್ಮೆ ಮಳೆ ಅದು ಹಿಂಗಾರಿನದು ಅಂತ ಲೆಕ್ಕ. ಆದರೆ, ಈ ಬಾರಿ ಅಕ್ಟೋಬರ್‌ನಲ್ಲೂ ಮುಂಗಾರಿನದೇ ಪ್ರಭಾವ. ಬಹುಶಃ ತಿಂಗಳ ಕೊನೆವರೆಗೂ ನೀನು ನಿತ್ಯ ಸಂಗಾತಿಯಾಗಿರ್ತೀಯೇನೋ? ನಿಂಗೊಂದು ಖುಷಿ ವಿಷ್ಯ ಹೇಳ್ಳಾ? ಹಿಂಗಾರು ಬಿತ್ತನೆ ಮಾಡಿದವರೂ ಈಗ ಗೊತ್ತೇ ಇಲ್ಲದೆ ನಿನ್ನ ಮಳೇಲೇ ಬೇಳೆ ಬೇಯಿಸಿಕೊಳ್ತಾ ಇದಾರೆ. ಸ್ವಲ್ಪ ಸಮಾಧಾನ ಆಯ್ತಾ?
ಓ ವರುಣ ದೇವ: ಹೇಳಬೇಕಾದ ನಿಜವಾದ ಕಥೆ ಮುಂದೆ ಇದೆ ಕೇಳು. ಜಿಎಸ್‌ ಶಿವರುದ್ರಪ್ಪನವರು 'ಎಲ್ಲಿ ಹೋಗುವಿರಿ ನಿಲ್ಲಿ ಮೋಡಗಳೆ.. ನಾಲ್ಕು ಹನಿಯ ಚೆಲ್ಲಿ,' ಅಂತ ಕೂಗಿ ಕರೆದರೆ ಸಣ್ಣಗೆ ತುಂತುರಾದವನು ನೀನು.
ಬಾ ಮಳೆಯೇ ಬಾ/ ಅಷ್ಟು ಬಿರುಸಾಗಿ ಬಾರದಿರು/ ನನ್ನ ನಲ್ಲೆ ಬರಲಾಗದಂತೆ../ ಅವಳಿಲ್ಲಿ ಬಂದೊಡನೆ/ ಬಿಡದೆ ಬಿರುಸಾಗಿ ಸುರಿ../ ಹಿಂತಿರುಗಿ ಹೋಗದಂತೆ ಎಂಬ ಲಕ್ಷ ್ಮಣ ರಾಯರ ಪ್ರೀತಿ ಮಾತನ್ನೂ ನೀನು ಕೇಳಿದವನೆ. ಆದರೆ ಇತ್ತೀಚೆಗೆ ನಿನಗೆ ಸ್ವಲ್ಪ ಹಠ ಜಾಸ್ತಿ.. ಯಾರ ಮಾತನ್ನೂ ಕೇಳಲ್ಲ ನೀನು. ಅಲ್ಲವಾದರೆ ಬೆಂಗಳೂರಿನ ಜನ 'ಬರಬೇಡವೋ ವರುಣ' ಅಂತ ಕೇಳಿಕೊಂಡರೂ ನಿನಗೇಕಿಲ್ಲ ಕರುಣ? ಬೆಂಗಳೂರಿಗರಿಗೂ ನಿನ್ನ ಮೇಲೇನೂ ಸಿಟ್ಟಿದೆ ಅಂತಲ್ಲ. ಮೊದಲಿನ ಹಾಗೆ ಪ್ರತಿ ದಿನ ಸಂಜೆ ಹೊತ್ತು ವಾಕಿಂಗ್‌ ಹೋಗೋ ಹಾಗೆ ತಣ್ಣಗೆ ಸುರಿದು ಹೋದರೆ ತಕರಾರೇನೂ ಇಲ್ಲ. ವರ್ಷಕ್ಕೊಮ್ಮೆ ಬೇಕಾದರೆ ಫುಲ್‌ ಸ್ನಾನ ಮಾಡಿಸು ಪರ್ವಾಗಿಲ್ಲ. ಆದರೆ, ಈಗ ಪ್ರತಿ ದಿನ ಅನ್ನೋ ಹಾಗೆ ಮೋಡಗಳ ಗುಂಪು ಸೇರಿಸಿ ಕತ್ತಲೆ ಮಾಡಿ ಹೆದರಿಸ್ತೀಯಲ್ಲ? ಒಮ್ಮಿಂದೊಮ್ಮೆಲೇ ಭಾಗೀರಥಿ ಶಿವನ ಜಟೆಗೆ ಹಾರಿದ ಹಾಗೆ ಧುಮುಕಿಸ್ತೀಯಲ್ಲಾ.. ಕ್ಷ ಣ ಮಾತ್ರದಲ್ಲಿ ರಸ್ತೆ, ಮನೆಯಲ್ಲೆಲ್ಲ ಮುಳುಗಿಸ್ತೀಯಲ್ಲಾ.. ನಮ್ಮನ್ನು ನೀರಲ್ಲೂ, ನೆಲದಲ್ಲೂ ಬದುಕುವ ಅನಿವಾರ್ಯತೆ ಉಭಯಚರಿ ಮಾಡ್ತೀಯಲ್ಲಾ, ಅದಕ್ಕೆ ನಿನ್ನ ಕಂಡ್ರೆ ಯಾಕೋ ಹೆದರಿಕೆ. ಹೀಗೆಲ್ಲ ಹೇಳಿದರೆ ನೀನು ನಮ್ಮನ್ನೇ ದೂಷಿಸಬಹುದೇನೋ? ಬೇಕಾಬಿಟ್ಟಿ ಕಟ್ಟಡ ಕಟ್ಕೊಂಡಿದ್ದೀರಿ? ನಾನು ನೆಲವನ್ನೂ ಸೋಕದ ಹಾಗೆ ಡಾಮರ್‌, ಕಾಂಕ್ರೀಟ್‌ ಹಾಕಿದ್ದೀರಿ. ನಾನು ಹರಿಯಲಿಕ್ಕೂ ಆಗದಂತೆ ತಡೆಯೊಡ್ಡಿದ್ದೀರಿ.. ಕಾಲುವೆಗಳನ್ನು ನುಂಗಿದ್ದೀರಿ, ಕೆರೆಗಳನ್ನು ಆಪೋಶನ ಮಾಡಿದ್ದೀರಿ ಅನ್ನಬಹುದೇನೋ? ಸ್ವಲ್ಪ ಸತ್ಯವೂ ಇರಬಹುದೇನೋ?
ಒಂದು ವಿಷ್ಯ ಕೇಳ್ತೀನಿ ಉತ್ತರ ಹೇಳು: ಬೆಂಗಳೂರಲ್ಲಿ ಮೊದಲು ಕೆರೆ ಇತ್ತು, ಮರ ಇತ್ತು, ಕಟ್ಟಡ ಕಡಿಮೆ ಇತ್ತು. ಆಗ ಸಮತೂಕದಲ್ಲಿ ಸುರೀತಿದ್ದ ನೀನು ಈಗ ಮರ ಕಡಿದು, ಕೆರೆ ಮುಚ್ಚಿ, ಕಾಂಕ್ರೀಟ್‌ ಕಾಡು ಮಾಡಿದ ಮೇಲೆ ಯಾಕಿಷ್ಟೊಂದು ಬಿರುಸಾದೆ? ನನ್‌ ಹತ್ರ ಲೆಕ್ಕಾನೂ ಇದೆ. ಮೊದಲೆಲ್ಲ ಇಡೀ ಅಕ್ಟೋಬರ್‌ನಲ್ಲಿ ಸುರೀತಿದ್ದ ಮಳೆಯ 39 ಪರ್ಸೆಂಟ್‌ ಮಳೆಯನ್ನು ಒಂದೇ ದಿನ ಕೆಲವೇ ಗಂಟೆಗಳಲ್ಲಿ ಸುರಿಸಿಬಿಟ್ಟಿದ್ದೀ.. ಏನಿದರ ಅರ್ಥ? ಮಳೆ ಬರಬೇಕು ಅಂದರೆ ಕಾಡು ಬೇಕು ಅಂತಾರೆ, ನೀನು ನಮ್ಮ ಕಾಂಕ್ರೀಟನ್ನೂ ಕಾಡು ಅಂದ್ಕೊಡಿದ್ದಿಯಾ? ನಿಂಗೆ ನಮ್ಮ ಕಷ್ಟ ಅರ್ಥ ಆಗಲ್ಲ ಕಣೋ.. ಹಾಗ್ಮಾಡಿದ್ರಿ.. ಹೀಗ್ಮಾಡಿದ್ರೀ.. ಅದಕ್ಕೆ ನಾನು ಹೀಗ್ಮಾಡಿದೆ ಅಂತ ನೀನು ಸಬೂಬು ಕೊಡಬಹುದು. ಮೊನ್ನೆ ಪಾಪ ಆಸ್ಪತ್ರೆಯಿಂದ ಸಾವಿನ ಶೋಕದಲ್ಲಿ ಮರಳ್ತಾ ಇದ್ದೋರ ಮೇಲೆ ಮರ ಬೀಳಿಸಿ ನಾಲ್ವರನ್ನು ಕೊಂದು ಹಾಕಿದ್ಯಲ್ಲಾ? ಸರೀನಾ? ನಿನಗೆ ಮರ ಬೇಕಂತೆ? ಗಾಳೀನ ಸೇರಿಸ್ಕೊಂಡು ಬಂದು 500ಕ್ಕೂ ಹೆಚ್ಚು ಮರಗಳನ್ನು ನೀನೇ ಉರುಳಿಸಿಬಿಟ್ಯಲ್ಲಾ? ತಪ್ಪು ನಿಂದೂ ಇಲ್ವಾ? ನೀನೊಬ್ಬನೇ ಬಂದ್ರೆ ಹೇಗೋ ಮ್ಯಾನೇಜ್‌ ಮಾಡ್ಕೋಬಹುದು. ನಿನ್ನ ಜತೆಗೆ ಆ ಸಿಡಿಲು ಬರುತ್ತಲ್ಲ? ಪಾಪ ಅಮಾಯಕರು, ಹೊಲದಲ್ಲಿ ಕೆಲಸ ಮಾಡೋರು ಪ್ರಾಣ ಕಳ್ಕೊತಾರೆ ಕಣೋ. ನಿನ್‌ ಫ್ರೆಂಡ್‌ ಗಾಳಿ ದೇವನ ಪ್ರತಾಪ ಹೇಳತೀರದು. ನಮಗೂ ಕಷ್ಟ ಇದೆ ಕಣೊ.. ಬದುಕೋಕೆ ಅಂತ ಅಲ್ಲಿ ಇಲ್ಲಿ ಸೂರು ಹುಡುಕ್ತೀವಿ.. ನಾವಾದ್ರೂ ಎಲ್ಲಿ ಹೋಗ್ಲಿ ಹೇಳು.. ನೀನೇನೋ ದೇವರು ಹೇಗೋ ಮ್ಯಾನೇಜ್‌ ಮಾಡಬಹುದು ಅಂತ ತಿಳ್ಕೊತೀವಿ. ಫ್ರೆಂಡ್‌.. ನಿನ್ನ ಕಷ್ಟಾನೂ ನಮಗೆ ಅರ್ಥ ಆಗುತ್ತೆ. ಮಳೆ ಸುರಿಸೋನು ನೀನೇ ಆದರೂ ಯಾವುದೂ ನಿನ್ನ ಕೈಲಿಲ್ಲ ಅಲ್ವಾ? ಅದೇನೋ ಗ್ಲೋಬಲ್‌ ವಾರ್ಮಿಂಗ್‌ ಅಂತೆ. ಭೂಮಂಡಲ ಬಿಸಿಯಾಗ್ತಿದೆಯಂತೆ. ವಿಶಾಲ ಸಾಗರದಲ್ಲಿ ಅದೇನೇನೋ ತಲ್ಲಣಗಳು. ವಾತಾವರಣದ ಬಿಸಿಗೆ ಎಲ್ಲರೂ ಬೆವರಿ ಬೆಂಡಾಗಿದ್ದೀರಂತೆ. ಅದಕ್ಕಾಗಿ ಈ ವೈಪರೀತ್ಯಗಳಂತೆ. ಅದಕ್ಕೆಲ್ಲ ಕಾರಣ ನಾವೇ ಅಂತೆ. ಈ ತಪ್ಪುಗಳನ್ನೆಲ್ಲ ಹೇಗೋ ಸರಿಪಡಿಸೋದು? ಈ ರೀತಿ ರೌದ್ರಾವತಾರ ತಾಳಿ ಅರ್ಥ ಮಾಡಿಸೋ ಪ್ರಯತ್ನ ಮಾಡ್ತಾ ಇದೀಯಾ ಹೇಗೆ?
ಗೆಳೆಯಾ.. ನಾವಿಬ್ರೂ ಸ್ವಲ್ಪ ಬದಲಾಗ್ಬೇಕು ಅಲ್ವಾ? ನೆಲ ಮುಗಿಲ ನಿನ್ನ ಸಂಬಂಧಕ್ಕೆ ನಾವು ಅಡ್ಡಿ ಮಾಡಬಾರದಲ್ವಾ? ನಿನಗೆ ದಿಕ್ಕು ತಪ್ಪಿ ಅಲೆಯುವ ಪರಿಸ್ಥಿತಿ ನಿರ್ಮಿಸಿ ನೀನು ಟೈಮ್‌ ಟೇಬಲ್‌ ತಪ್ಪಿದಿಯಾ ಅಂತ ದೂರೋದು ತಪ್ಪಾಗುತ್ತೆ ಅಲ್ವಾ? ಇಷ್ಟಾದರೂ ಒಂದು ರಿಕ್ವೆಸ್ಟ್‌ ನಿನ್ನಲ್ಲಿ... ನೀನು ನಮಗೆ ಬೇಕೇ ಬೇಕು.. ನೀನಿಲ್ಲದೆ ನಾವಿಲ್ಲ. ಆದರೆ, ಸ್ವಲ್ಪ ಮೆಲ್ಲಗೆ ಸುರಿಯೊ, ತಣ್ಣಗೆ ಸುರಿಯೋ.. ನಿನ್ನ ತುಂತುರು, ನಿನ್ನ ಸೋನೆ, ನಿನ್ನ ಪ್ರೀತಿ ಧಾರೆಗಳು ನಮಗಿರಲಿ. ರುದ್ರನಾಗಬೇಡ, ಸಿಡಿಲ ಹೊಡೆತ ಬೇಡ, ಬದುಕ ಮುಳುಗಿಸಬೇಡ. - ನಿನ್ನ ಪ್ರೀತಿಯ ನಾನು.

