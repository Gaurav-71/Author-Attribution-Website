`ಸುಮಾರಾಗಿ ಹಾಗೇ ಅಂದುಕೊ. ನಾನು ಅದನ್ನು ನೋಡುತ್ತಿರುವುದು ಮಾತ್ರ ಬೇರೆಯೇ ದೃಷ್ಟಿಕೋನದಿಂದ. ಮನಶಾಸ್ತ್ರಜ್ಞನಂತೆ ಅಲ್ಲ. ಸಮಾಜಶಾಸ್ತ್ರಜ್ಞನಂತೆ. ನೋಡು ಈ ಶಿಲ್ಪಗಳಲ್ಲಿ ಚಿತ್ರಿಸಲ್ಪಟ್ಟಿರುವುದು ಕಾಮ ಅಲ್ಲ. ಭಕ್ತಿ ಅನ್ನೋ ಒಂದು ವಾದ ಅಥವಾ ನಂಬಿಕೆಯಿದೆಯಲ್ಲಾ’
`ಹೌದು ಇದೆ’
`ನೀನು ಹೇಳು, ಭಕ್ತಿಯನ್ನು ಈ ರೀತಿಯಾಗಿ ನಿರೂಪಿಸಬೇಕಾದ ಅಗತ್ಯವಾದರೂ ಏನು ಹಾಗೆನ್ನುವ ಮಾತು ಸೋಗು, ವಂಚನೆ. ಅಷ್ಟು ಸ್ಪಷ್ಟವಾಗಿ ಕಾಣಿಸುತ್ತಿದ್ದರೂ ಅದರ ಮೇಲೆ ಆಷಾಡಭೂತಿತನದ ಪರದೆ ಎಳೆಯುವ ವ್ಯವಹಾರ ಇದು. ಅದು ಬೇರೇನೂ ಅಲ್ಲ. ಕಾಮವೇ. ಸುಂದರವಾದ ಕಾಮವೇ. ಬೆಂಕಿಯನ್ನು ಚಿತ್ರಿಸಿದಾಗ ಅದನ್ನು ಬೆಂಕಿಯೆಂದು ಒಪ್ಪಿಕೊಳ್ಳುವ ಜನ, ಕಾಮವನ್ನು ಚಿತ್ರಿಸಿದಾಗ ಅದು ಕಾಮವಲ್ಲ, ಭಕ್ತಿ ಅಂತ ಯಾಕೆ ಹೇಳಬೇಕು’
`ಯಾಕೆ’
`ಅದು ಆತ್ಮವಂಚನೆ, ಪಾಪಪ್ರಜ್ಞೆಯಲ್ಲದೆ ಬೇರೇನೂ ಅಲ್ಲ. ಕಾಮವನ್ನು ಯಾಕೆ ನೇರವಾಗಿ ಕಾಮವೆನ್ನಬಾರದು ಸಂಭೋಗವನ್ನು ಯಾಕೆ ನೇರವಾಗಿ ಸಂಭೋಗ ಎನ್ನಬಾರದು ಅದರಲ್ಲಿ ಅಸಹ್ಯ ಏನು ಸುಖ ಮತ್ತು ಆನಂದವನ್ನು ಕೊಡುವ ಎಲ್ಲಾ ಕ್ರಿಯೆಗಳಂತೆ ಸಂಭೋಗವೂ ಒಂದು. ಮಾತ್ರವಲ್ಲ, ಅದು ಎಲ್ಲಕ್ಕಿಂತ ಅಗಾಧವಾದುದು. ಜೀವಕ್ಕೆ, ಜೈವಿಕತೆಗೆ ಹತ್ತಿರವಾದುದು. ಆದುದರಿಂದ ಶಕ್ತಿಯನ್ನು ಜೈವಿಕತೆಯನ್ನು ನಷ್ಟಮಾಡಿಕೊಳ್ಳದೆ ಅದನ್ನು ಅನುಭವಿಸಬೇಕು ಎಂದೇ ಈ ಶಿಲ್ಪಗಳು ಹೇಳುತ್ತಿರುವುದು’
`ಇದನ್ನು ಬರಹದ ಮೂಲಕ ಕೂಡ ಮಾಡಬಹುದಲ್ಲ’
`ಶಿಲ್ಪ ಬರಹದ ತಾಯಿ. ಆ ಕಾಲದಲ್ಲಿ ಬರಹವಿನ್ನೂ ಪ್ರಭಾವಶಾಲೀ ಅಭಿವ್ಯಕ್ತಿ ಮಾಧ್ಯಮವಾಗುವ ಮಟ್ಟಕ್ಕೆ ಭಾಷೆ ಬೆಳೆದಿರಲಿಲ್ಲ. ಶಿಲ್ಪಕ್ಕೆ ಓದು ಬರಹ ಬೇಡ. ಅಲ್ಲದೆ, ಈ ವಿಚಾರದಲ್ಲಿ, ಶಿಲ್ಪಕ್ಕೂ ಬರಹಕ್ಕೂ ಬಹಳ ವ್ಯತ್ಯಾಸವಿದೆ. ಶಿಲ್ಪ ಮನಸ್ಸಿನಲ್ಲಿ ಒಂದು ಶಾಶ್ವತವಾದ ಚಿತ್ರವನ್ನು ಕೊರೆದುಬಿಡುತ್ತದೆ. ತನ್ಮೂಲಕ ಅದು ಮನಸಿನಲ್ಲಿ ದಿಢೀರಾಗಿ ಚೇತನವನ್ನು ತುಂಬಬಲ್ಲುದು. ಆದರೆ ಬರಹ ಹಾಗಲ್ಲ, ಅದು ಮನಸ್ಸಿನ ಮೂಲಕ ಕೆಲಸ ಮಾಡುವಂಥದು. ಅದರಲ್ಲಿ ಓದುವವರು ಮತ್ತು ಕೇಳುವವರು ಬುದ್ಧಿಪೂರ್ವಕ ಆ ಚಿತ್ರವನ್ನು ರೂಪಿಸಿಕೊಳ್ಳಬೇಕಾಗುತ್ತದೆ. ಮತ್ತು ಅದು ಎಲ್ಲರ ಮನಸ್ಸಿಗೂ ಒಂದೇ ರೀತಿಯಲ್ಲಿ ಕಾಣಿಸದು. ಬರಹ ಬುದ್ಧಿಯುಳ್ಳವನಲ್ಲಿ ಮಾತ್ರ ಕೆಲಸ ಮಾಡುತ್ತದೆ. ಶಿಲ್ಪ ಪ್ರತಿಯೊಬ್ಬನ ಮನಸ್ಸನ್ನು ಕಣ್ಣುಗಳ ಮೂಲಕ ಪ್ರವೇಶಿಸುತ್ತದೆ. ಪಂಡಿತನಿಗೆ ಮಾತ್ರವಲ್ಲ, ನಿರಕ್ಷರಿಗೂ, ಹೆಡ್ಡನಿಗೂ ಇದು ಶಿಕ್ಷಣ ನೀಡಬಲ್ಲುದಾಗಿದೆ. ಶಿಲ್ಪದ ಇನ್ನೂ ಒಂದು ವೈಶಿಷ್ಟ್ಯವೇನೆಂದರೆ, ಅದು ಬರಹದಷ್ಟು ಉದ್ರೇಕಕಾರಿಯಲ್ಲ. ಮೂರು ಶಬ್ದಗಳು ಒಬ್ಬನನ್ನು ರೊಚ್ಚಿಗೇಳಿಸಬಹುದು. ನೂರು ಶಿಲ್ಪಗಳು ಅದನ್ನು ಮಾಡಲಾರವು. ಹಲವು ವಿಷಯಗಳಲ್ಲಿ ಬರಹಕ್ಕಿಂತ ಶಿಲ್ಪ ಶ್ರೇಷ್ಟ’
`ಅಂದರೆ ಶಿಲ್ಪದ ಮೂಲಕ ಕಲಿಸುವಿಕೆ ಸಾಧ್ಯ ಅಂತ ನೀವನ್ನೋದು’
`ಹೌದು ಸಾಧ್ಯ. ಯಾವುದು ಸಾಧ್ಯ ಶಿಕ್ಷಣ ಸಾಧ್ಯ. ಇಂಡೋಕ್ಟ್ರಿನೇಶನ್ ಅಲ್ಲ, ಅದಕ್ಕೆ ಬರಹ ಬೇಕು’
`ಹಾಗಾದರೆ ಇಲ್ಲಿ ಸಾಂಕೇತಿಕ ಚಿತ್ರಣ ಏನೂ ಇಲ್ಲ.  ಆ್ಯಬ್ಸ್ಟ್ರಾಕ್ಟಿಸಮ್ ಅಥವಾ ಅಮೂರ್ತ ತತ್ವ ಇಲ್ಲ. ಇದು ಶುದ್ಧ ಕಾಮ’
`ನಿಜ. ಸೆಕ್ಸ್. ನಾಟ್ ಲಸ್ಟ್. ಇದು ಪೂರ್ಣಾನುಭವವಾಗಿರುವ ಕಾಮ. ಇಲ್ಲಿ ಸ್ತ್ರೕಪುರುಷರ ಅಂಗಾಂಗಗಳು ಪ್ರಧಾನವಲ್ಲ. ಟೋಟಲ್ ಎಕ್ಸ್ಪೀಯರೆನ್ಸ್ ಪ್ರಧಾನ. ಈ ಅನುಭವದಲ್ಲಿ ಅಂದರೆ ಸುಖಾನುಭವದಲ್ಲಿ ಸುಖ ಪಡೆಯುತ್ತಿದ್ದೇನೆ ಎಂಬುದೂ ಪ್ರಜ್ಞೆಯಲ್ಲಿರುವುದಿಲ್ಲ. ಅಂದರೆ ಇಲ್ಲಿ `ಈಗೋ’ ಅನ್ನುವುದಿರುವುದಿಲ್ಲ. ಜೀವಿಗೆ ಇದಕ್ಕಿಂತ ಮೇಲಿನ ಸಮಾಧಿ ಸ್ಥಿತಿ ಬೇರೆ ಇರುವುದಿಲ್ಲ. ಇದು ದೇವರು ದಿಂಡರ ಕಲ್ಪನಾ ಪ್ರಪಂಚವಲ್ಲ, ಪ್ರಕೃತಿ ನಿರ್ಮಿತ ಪರಿಕರಗಳಿಂದ ಪ್ರಕೃತಿಯೇ ಆಗಿರುವ ಸ್ತ್ರೕಪುರುಷ ಸಮ್ಮಿಲನದಿಂದ ಸ್ವಾಭಾವಿಕವಾಗಿಯೇ ನಡೆಯುವ ಒಂದು ಸುಂದರ ಕ್ರಿಯೆ. ಇದರಲ್ಲಿ ಆತ್ಮಾಘಾತುಕವಾದುದು, ವಿನಾಶಕಾರಿಯಾದುದು, ಹೇಯವಾದುದು ಏನೂ ಇಲ್ಲ. ಇದು ಭಕ್ತಿ-ಭಾವ ಅಥವಾ ಇನ್ಯಾವ ಅಂಥ ಕಲ್ಪಿತ ಭಾವಗಳಿವೆಯೋ ಅವೆಲ್ಲಕ್ಕಿಂತ ಮಿಗಿಲಾದುದು. ಇದು ಜೀವದಿಂದ, ಜೀವಿಸುವಿಕೆಯಿಂದ ಹೊರತಾದುದಲ್ಲ. ಜೀವನಕ್ಕಿಂತ ಹೊರತಾದ ಆಧ್ಯಾತ್ಮಿಕತೆ ಎಂಬುದು ಸುಳ್ಳು, ಭ್ರಮೆ. ಆದ್ದರಿಂದ ಇದೂ ಆಧ್ಯಾತ್ಮಿಕವೇ. ಸ್ವೇಚ್ಛೆಯಿಂದ ವರ್ತಿಸು, ಕಂಡ ಕಂಡ ಹೆಣ್ಣುಗಳನ್ನು ಅಪ್ಪಿಕೊ, ವೇಶ್ಯೆಯಲ್ಲಿ ಹೋಗು ಅಂಥ ಇದೇನೂ ಹೇಳುವುದಿಲ್ಲ. ಇದು ಜೀವನದ ಅತ್ಯಂತ ಪ್ರಧಾನವಾದ, ಒಂದು ಸುಂದರವಾದ, ಆರೋಗ್ಯಕರವಾದ ಕ್ರಿಯೆಯನ್ನು ಹೇಗೆ ಮುಕ್ತ ಮನಸ್ಸಿನಿಂದ ಅನುಭವಿಸಬೇಕು ಎಂದಷ್ಟೇ ಹೇಳುತ್ತದೆ, ಇದರ ಸತ್ಯವನ್ನು ಅರ್ಥಮಾಡಿಕೊಂಡಾಗ ಅವನಿಗೆ ಅಥವಾ ಅವಳಿಗೆ ಕ್ಯಾಬರೆ, ಸೂಳೆ, ಪೋರ್ನೊಗ್ರಫಿ ಮತ್ತಂಥದೆಲ್ಲ ಸುಳ್ಳು, ಕಳಪೆ, ಮೋಸ ಅನಿಸುತ್ತದೆ. ಅದೆಲ್ಲಾ ಮಾಡುವುದು ತೃಪ್ತಿಯ ಹೆಸರಿನಲ್ಲಿ ಅತೃಪ್ತಿಯನ್ನು ಉಂಡುಮಾಡುವುದು ಎಂಬುದು ಸ್ಪಷ್ಟವಾಗುತ್ತದೆ’
`ನೀವು ಹೇಳುವ ಮುಕ್ತ ಮನಸ್ಸಿನ ಮನುಷ್ಯನ ಬಾಹ್ಯ ಲಕ್ಷಣಗಳೇನು ಎಂದು ಹೇಳಿ’ ಪಾರ್ವತಿ ನಗುತ್ತಾ ನುಡಿದಳು.
`ಬಾಹ್ಯ ಲಕ್ಷಣಗಳನ್ನು ಕಾಣಲು ಸಾಧ್ಯವಿಲ್ಲ. ಮಾನಸಿಕ, ಸಾಮಾಜಿಕ ಲಕ್ಷಣಗಳೇನೆಂದು ಹೇಳಬಹುದು’ ಶಂಕರ ಮುಗುಳ್ನಕ್ಕು ನುಡಿದ.
`ಏನು’ ಪಾರ್ವತಿ ಕುತೂಹಲ ವ್ಯಕ್ತಪಡಿಸಿದಳು.
`ಗಂಡಿನ ಬಗ್ಗೆ ಹೇಳ್ತೀನಿ. ಹೆಣ್ಣಿನ ಬಗ್ಗೆ ನೀನೇ ಊಹಿಸಿಕೊ ಆಗದೆ’
`ಆಗಲಿ. ಹೇಳಿ’
`ತನ್ನ ಪ್ರಿಯತಮೆ ಅಥವಾ ಹೆಂಡತಿಯಲ್ಲಿ ನಿರಂತರವಾಗಿ ಸೌಂದರ್ಯವನ್ನು ಕಾಣುವುದು, ಅಂದರೆ ಇದು ಬರೀ ಬಾಹ್ಯಸೌಂದರ್ಯಕ್ಕೆ ಸಂಬಂಧಿಸಿದ ಮಾತಲ್ಲ, ಅವಳೊಡನೆ ಪ್ರೇಮವೆನ್ನುವ ಕಾಮವನ್ನು ಅಥವಾ ಕಾಮವೆನ್ನುವ ಪ್ರೇಮವನ್ನು ತಾನೇ ಅವಳಾಗಿ, ಅವಳೇ ತಾನಾಗಿ ಪೂರ್ಣವಾಗಿ ಸಬ್ಜೆಕ್ಟಿವ್ ಆಗಿ ಅನುಭವಿಸುವುದು’
`ಸರಿ. ಒಪ್ಪಿಕೊಂಡೆ. ಇತರ ಹೆಣ್ಣುಗಳ ಕಡೆಗೆ ಅವನ ದೃಷ್ಟಿಕೋನ, ವರ್ತನೆ ಹೇಗಿರಬೇಕು’
`ಅದನ್ನು ಹೇಳಬೇಕಾಗಿಯೇ ಇಲ್ಲ. ನಾನು ಹೇಳಿದ ಬಗೆಯ ವ್ಯಕ್ತಿ ಅವನಾದರೆ ಅವನ ವರ್ತನೆಯೇ ಆದರ್ಶವಾಗಿರುತ್ತದೆ. ಅವನು ಒಂದು ಸುಂದರಿಯಾದ ಹೆಣ್ಣನ್ನು ನೋಡಿದ ಅಂತಿಟ್ಕೊಳ್ಳೋಣ. ಅವನ ಕಣ್ಣಿಗೆ ಆ್ಯಬ್ಸ್ಟ್ರಾಕ್ಟ್ ಆದ ಸೌಂದರ್ಯಾನುಭೂತಿಯಾಗಬಹುದು. ಅವನು ಅಬ್ಜೆಕ್ಟಿವ್ ಆಗಿ ಎಲ್ಲಾ ಸೌಂದರ್ಯವನ್ನು ಕಾಣುವಂತೆ ಅವಳಲ್ಲಿಯೂ ಸೌಂದರ್ಯವನ್ನು ಕಾಣಬಹುದು. ಅಲ್ಲಿ ಲೈಂಗಿಕವಾದ ಸೆಳೆತ ಇರುವುದಿಲ್ಲ. ಯಾಕೆಂದರೆ, ಅದರಲ್ಲಿ ಅವನಿಗಾಗಲೇ ಪೂರ್ಣಾನುಭವ, ಪೂರ್ಣ ತೃಪ್ತಿಯಿದೆ’
`ಸರಿ. ಈಗರ್ಥವಾಯಿತು. ಅಂಥ ಪೂರ್ಣಾನುಭವವನ್ನು ಪಡೆದ ಹೆಣ್ಣು ಕೂಡ ಯಾರೋ ಒಬ್ಬ ತನ್ನನ್ನು ನೋಡಿದಾಗ ಅವನು ತನ್ನ ಸೌಂದರ್ಯವನ್ನು ನೋಡಿದ ಅಂತಲೇ ತಿಳಿದುಕೊಳ್ಳಬೇಕು ಅಂತ ಅರ್ಥ ಅಲ್ಲವೆ’
`ಹೌದು’
`ಅವಳು ಸಿಡಿದರೆ ಅಥವಾ ಅನುರಾಗ ವ್ಯಕ್ತಪಡಿಸಿದರೆ’
`ಅವಳು ಅತೃಪ್ತಳು ಎಂದು ಅರ್ಥ’
`ನೀವನ್ನುವಂಥ ಮುಕ್ತ ಮನಸ್ಸಿನ ಆದರ್ಶ ಪುರುಷರು, ಆದರ್ಶ ಸ್ತ್ರೕಯರು ನೂರರಲ್ಲಿ ಎಷ್ಟು ಮಂದಿ ಇರಬಹುದು’ ಪಾರ್ವತಿ ನಗುತ್ತಾ ಕೇಳಿದಳು.
ಶಂಕರ ಗಂಭೀರವಾಗಿ ನುಡಿದ,
`ಕೆಲವು ದೇಶಗಳಲ್ಲಿ ನೂರರಲ್ಲಿ ಎಪ್ಪತ್ತೈದಕ್ಕೂ ಮಿಕ್ಕಿ ಇದ್ದಾರೆ. ನಮ್ಮ ದೇಶದಲ್ಲಿ ಅವರ ಸಂಖ್ಯೆ ಸಣ್ಣದು’
`ಕಾರಣ’
`ಶಂಕರ ನಗುತ್ತಾ ನುಡಿದ,
`ಒಂದು ವಿಷಯದಲ್ಲಿ ನನ್ನ ನಿನ್ನಂಥವರ ಸಂಖ್ಯೆಯೂ ಸಣ್ಣದು’
`ಯಾವ ವಿಷಯದಲ್ಲಿ’
`ಅದೇ ವಿಷಯದಲ್ಲಿ’ ಎಂದು ಶಂಕರ ನಗುತ್ತಾ, `ನಮಗೆ ಮದುವೆಯಾಗಿ ಒಂದು ತಿಂಗಳು ಕೂಡ ಪೂರ್ತಿಯಾಗಿಲ್ಲ, ಆಗಲೇ ನಾವು ನಡೆಸಿದ ಚರ್ಚೆ ನೂರಿನ್ನೂರು ಗಂಟೆಗಳಿಗಿಂತಲೂ ಹೆಚ್ಚು. ಬಹುಶಃ ಮೊದಲ ರಾತ್ರಿಯೇ ನಾವು ಈ ಚರ್ಚೆಯನ್ನು ಆರಂಭಿಸಿದ್ದೇವೆ ಅಂತ ತೋರುತ್ತೆ ಅಲ್ಲವೆ ನಾವು ಮಹಾ ವಾಚಾಳಿಗಳು’
`ಆದರೆ ಉಳಿದವರಿಗೆ ನಾವಿಂಥ ವಾಚಾಳಿಗಳು ಅಂಥ ತಿಳಿಯದು ಬಿಡಿ’ ಅವಳು ನಕ್ಕಳು.
`ಹನಿಮೂನು ಅಂದರೆ ಹೀಗಿರುತ್ತೆ ಅಂತ ನಿನಗೆ ಮೊದಲೇ ಗೊತ್ತಿತ್ತೆ’  ಶಂಕರ ಅವಳನ್ನು ಅಪ್ಪಿಹಿಡಿದುಕೊಂಡು ಹೇಳಿದ. `ನಂಗೆ ಗೊತ್ತಿರಲಿಲ್ಲ. ನಿಮ್ಗೆ
`ನಂಗೂ ಗೊತ್ತಿರಲಿಲ್ಲ’
`ಸಮಾನಲಿಂಗಿಗಳಾದ ಸ್ನೇಹಿತರು ಮಾತ್ರವಲ್ಲ, ಗಂಡಹೆಂಡತಿಯರ ನಡುವೆಯೂ ಗಂಟೆಗಟ್ಟಲೆ ಹೀಗೆ ಮಾತುಕತೆ ನಡೆಯಲು ಸಾಧ್ಯ ಅಂತ ಬಹಳ ಜನರಿಗೆ ತಿಳಿಯದು’
`ಪ್ರೇಮಿಗಳು ಗಂಟೆಗಟ್ಟಲೆ ಕುಳಿತು ಮಾತಾಡ್ತಿರ್ತಾರಲ್ಲ’
`ಅದು ಹೆಚ್ಚಾಗಿ ಬರೀ ಚಕ್ಕಂದ ಆಗಿರುತ್ತೆ’
`ಹಾಗಾದರೆ ಗಂಡಹೆಂಡಿರ ನಡುವೆ ಎಂಥ ಸಂಬಂಧ ಇದೆ ಅಂತ ಜನ ತಿಳ್ಕೊಂಡಿರೋದು’
`ಆ ಸಂಬಂಧ ಮಾತ್ರ’ ಎಂದು ಶಂಕರ ಗಟ್ಟಿಯಾಗಿ ನಕ್ಕ.
ವಾಡಿಕೆಯಂತೆ ಕೆಂಪೇರಿದ ಪಾರ್ವತಿಯೂ ಅವನ ತೋಳಲ್ಲಿ ಸೇರಿಕೊಂಡು ಆ ನಗುವಿನಲ್ಲಿ ಪಾಲ್ಗೊಂಡಳು.
  
ಮತ್ತೆ ಐದು ದಿನಗಳ ಅವಧಿಯಲ್ಲಿ ಎರಡು ಬಾರಿ ಸೂರ್ಯದೇವಾಲಯವನ್ನು ಸಂದರ್ಶಿಸಿ, ಕೋನಾರ್ಕದ ಪುಟ್ಟ ಪಟ್ಟಣ ಮತ್ತು ಹಳ್ಳಿಯಲ್ಲಿ ಅಲೆದಾಡಿದರು.
`ಕಾಶ್ಮೀರದಲ್ಲಿ ನಾವು ರಾಜ ರಾಣಿಯರಂತಿದ್ದೆವು. ಇಲ್ಲಿ ಶುದ್ಧ ಕಿರಾತವರ್ಗದವರಾದೆವು’ ಎಂದ ಶಂಕರ ನಗುತ್ತಾ.
`ಇಲ್ಲಿ ನಡೆದಾಡಿದ್ದು ಯಾವತ್ತೂ ಮರೆತುಹೋಗಲಾರದು’ ಎಂದಳು ಪಾರ್ವತಿ.
`ನಾವು ಬೇರೆ ಯಾರೂ ಅಲ್ಲ, ಏನೂ ಅಲ್ಲ, ಬರೀ ಸ್ತ್ರೕಪುರುಷರು ಎಂಬ ಭಾವವುಂಟಾಗುತ್ತಿದೆ ನನಗೆ. ಈ ಭಾವ ಎಷ್ಟೊಂದು ಸುಂದರವಾಗಿದೆ! ಈ ಭಾವದಲ್ಲಿ ಎಷ್ಟೊಂದು ಆನಂದವಿದ!. ಅದಕ್ಕಾಗಿ ನಾವು ಈ ಕೊನಾರ್ಕದ ಮಣ್ಣಿಗೆ ಕೃತಜ್ಞರಾಗಿರಬೇಕು ಅಲ್ಲವೆ ಈ ದೇವಾಲಯದ ಶಿಲ್ಪದಲ್ಲಿ ಅಲ್ಲ. ಇಲ್ಲಿನ ಮಣ್ಣಿನಲ್ಲೂ ಏನೋ ಒಂದು ವೈಶಿಷ್ಟ್ಯ ಇದೆ’ ಎಂದ ಶಂಕರ.
ಎಲ್ಲವನ್ನೂ ವೈಚಾರಿಕತೆಯ ಒರೆಗಲ್ಲಿಗೆ ತಿಕ್ಕಿ ಪರೀಕ್ಷಿಸಿದ ಮೇಲೆಯೇ ಒಪ್ಪಿಕೊಳ್ಳುವ ಶಂಕರ ಆ ಬಗೆಯ ಪರವಶತೆಯಿಂದ ಮಾತಾಡಿದುದನ್ನು ಕೇಳಿ ಪಾರ್ವತಿಗೆ ಆಶ್ಚರ್ಯವಾಗದಿರಲಿಲ್ಲ.
ಅವರು ಕೊನಾರ್ಕದಿಂದ ಪುರಿಗೆ ಬಂದು ಜಗನ್ನಾಥ ದೇವಾಲಯವನ್ನು ಸಂದರ್ಶಿಸಿ, ಅಲ್ಲಿ ಒಂದು ದಿನ ಕಳೆದರು. ಅಲ್ಲಿಂದ ಭುವನೇಶ್ವರಕ್ಕೆ ಮರಳಿ ಅಲ್ಲಿ ಮತ್ತೊಂದು ದಿನ ಕಳೆದು ಮದ್ರಾಸಿಗೆ ವಿಮಾನವೇರಿದರು.
`ಮದ್ರಾಸಿನಲ್ಲಿ ಸ್ವಲ್ಪ ದಿನ ನಿಲ್ಲೋಣವೆ, ಊರಿಗೆ ಹೋಗಿಬಿಡೋಣವೆ’ ಶಂಕರ ಕೇಳಿದ.
`ಮದ್ರಾಸು ಈಗ ಬೆಂಕಿಯಂತೆ ಸುಡುತ್ತಿರಬಹುದು. ಆ ಬಿರುಬಿಸಿಲಿನಲ್ಲಿ ಓಡಾಡೋದರಲ್ಲಿ ಏನೂ ಸುಖವಿಲ್ಲ. ಹೋಗಿಬಿಡೋಣ’
`ಸರಿ. ಹಾಗಾದರೆ ಮದ್ರಾಸಿನಲ್ಲಿ ಇಳಿದೊಡನೆ ನಾಳೆಗೇ ಬುಕ್ ಮಾಡಿಕೊಳ್ಳೋದು’
`ಅಷ್ಟು ಅವಸರವೇನಿಲ್ಲ, ನಾಡಿದ್ದು ಹೋದರಾಯಿತು’ ಪಾರ್ವತಿಯೆಂದಳು.
`ಇನ್ನೊಂದು ತಿಂಗಳು ಉಡುಪಿಯಲ್ಲಿ ಹೇಗೆ ಕಳೆಯೋದು ಅಂತ ಯೋಚಿಸಿದ್ದೀಯ’
`ಉಡುಪಿ ತಲುಪಿದ ಮೇಲೆ ಯೋಚಿಸಿದರೆ ಸಾಲದೆ!’
`ಈಗಲೇ ಯೋಚಿಸಿದರೆ ಏನೂ ತೊಂದರೆಯಾಗದು. ಪ್ಲೇನ್ ಎಲ್ಲಾದರೂ ಬಿದ್ದುಹೋಗಬಹುದೆಂಬ ಭಯವಿಲ್ಲ ತಾನೆ’
`ಛೆ, ಎಂಥ ಮಾತು’
`ಮಾತು ಬರೀ ಮಾತು ಅಷ್ಟೇ. ಮಾತಿನಿಂದಾಗಿ ಪ್ಲೇನಿಗೆ ಏನೂ ಆಗಲಿಕ್ಕಿಲ್ಲ ಬಿಡು. ಬೀಳೋದಿದ್ರೆ ಬಿದ್ದೇ ಬೀಳ್ತದೆ’
ಪಾರ್ವತಿ ಸುಮ್ಮನಿದ್ದಳು.
`ನಾನು ನಿನ್ನನ್ನು ನಿನ್ನ ಅಜ್ಜನ ಮನೆಯಲ್ಲಿ ಬಿಟ್ಟು ಕಾಂತಾವರದ ವರೆಗೆ ಹೋಗಿ ನನ್ನ ಹುಟ್ಟೂರನ್ನೊಮ್ಮೆ ನೋಡಿ ಬರೋಣವೆಂದುಕೊಂಡಿದ್ದೇನೆ’ ಶಂಕರನೆಂದ.
`ಎಲ್ಲಿ ಕಾಂತಾವರವೆಂದರೆ’
`ಮೂಡುಬಿದರೆಯಿಂದ ಸುಮಾರು ಮೂರು ಮೈಲು ದೂರದಲ್ಲಿರುವ ಒಂದು ಗ್ರಾಮ’
`ನಿಮ್ಮ ಹುಟ್ಟಿದೂರು ಗೋಕರ್ಣ ಅಂತ ಹೇಳುವುದನ್ನು ಕೇಳಿದ್ದೆ’
`ಹುಟ್ಟಿದ್ದೆಲ್ಲಾದರೇನು ಊರು ಬಿಟ್ಟು ಮುಂಬಯಿ ಸೇರಿದಾಗ ಯಾವ ಊರು’ ಎಂದ ಪ್ರಶ್ನೆಗೆ ಬಾಯಿಗೆ ಬಂದಂತೆ `ಗೋಕರ್ಣ ಅಂದುಬಿಟ್ಟಿದ್ದೆ’
`ಮೂಡಬಿದಿರೆ ಅಥವಾ ಕಾಂತಾವರ ಅನ್ತ್ತಿದ್ದರೇನಾಗ್ತಿತ್ತು’ ಪಾರ್ವತಿ ಮುಗುಳ್ನಗುತ್ತಾ ಕೇಳಿದಳು.
`ಮುಂಬಯಿಯಲ್ಲಿರುವ ಮೂಡಬಿದಿರೆಯವರು, ಕಾರ್ಕಳದವರು ಊರಿಂದ ಒಬ್ಬ ಹುಡುಗ ಓಡಿಕೊಂಡು ಬಂದಿದ್ದಾನಂತೆ, ಯಾರು ಅಂತ ವಿಚಾರಿಸೋಣ ಅಂತ ದಾಳಿಯಿಡೋದು ಬೇಡ ಅಂತಂದ್ಕೊಂಡೆ. ಗೋಕರ್ಣದವರು ಯಾರಾದ್ರೂ ಬಂದರೇನು ಮಾಡೋದು ಅಂತ ಹೆದರಿದ್ದೆ. ಆದರೆ ಸುದೈವವಶಾತ್ ಯಾರೂ ಬರ್ಲಿಲ್ಲ’ ಎಂದು ಸ್ವಲ್ಪ ತಡೆದು `ಊರಲ್ಲಿರ್ತಿದ್ರೆ ಬಹುಶಃ ಇವತ್ತಿಗೂ ಯಾವುದಾದರೊಂದು ಹೋಟೆಲಲ್ಲಿ ಅಡಿಗೆ ಮಾಡುತ್ತಲೊ, ತಿಂಡಿಗಳ ತಟ್ಟೆ ಒರಸ್ತಲೊ ಇರ್ತಿದ್ದೆನೊ ಏನೊ. ಮುಂಬಯಿಗೆ ಓಡಿಹೋದುದರಿಂದ ವಿದ್ಯಾವಂತನಾಗಲು ಸಾಧ್ಯವಾಯಿತು. ಪಿ.ಎಚ್.ಡಿ. ವರೆಗೆ ಓದೋದು ಸಾಧ್ಯವಾಯಿತು. ಆದುದರಿಂದ ಊರು ಬಿಟ್ಟು ಓಡಿದ್ದೇ ಒಳ್ಳೆಯದಾಯ್ತು ಅನಿಸ್ತಿದೆ. ಒಂದು ಮಹಾನಗರದಲ್ಲಿ ಪ್ರಗತಿಗೆ ಮತ್ತು ದುರ್ಗತಿಗೆ ಅನಂತ ಸಾಧ್ಯತೆಗಳಿವೆ. ಹಳ್ಳಿಯಲ್ಲೇ ಉಳಿಯುವ ಬಡ ಹುಡುಗನಿಗೆ ಇರೋದು ಸದ್ಗತಿ ಅಥವಾ ದುರ್ಗತಿಯ ಸಾಧ್ಯತೆ ಮಾತ್ರ’ ಎಂದು ಮುಗುಳ್ನಕ್ಕ.
ಆ ಮುಗುಳ್ನಗುವಿನ ಸ್ಥಳದಲ್ಲಿದ್ದ ನೋವಿನ ಸೆಲೆಯನ್ನು ಪಾರ್ವತಿ ಕಂಡಳು. ಸ್ವಲ್ಪ ಹೊತ್ತು ಏನೂ ಹೇಳಲಿಲ್ಲ.
ಆಮೇಲೆ ಅವಳು ನುಡಿದಳು,
`ನಾನು ಹುಟ್ಟಿ ಬೆಳೆದುದೆಲ್ಲ ಮುಂಬಯಿಯಲ್ಲೇ. ಒಟ್ಟು ಮೂರು ನಾಲ್ಕು ಬಾರಿ ಉಡುಪಿಯ ಅಜ್ಜನ ಮನೆಗೆ ಹೋಗಿರಬಹುದಷ್ಟೆ. ಈಗಂತೂ ಹೋಗದೆ ಐದಾರು ವರ್ಷಗಳಾದುವು. ಹಳ್ಳಿಯೆಂದರೆ ತುಂಬಾ ಖುಷಿ ನಂಗೆ’
`ಹಳ್ಳಿಯಲ್ಲ, ಕಿದಿಯೂರು ಅನ್ನು’ ಶಂಕರ ಮುಗುಳ್ನಕ್ಕ.
`ಅದೊಂದು ಶುದ್ಧ ಹಳ್ಳಿ’
`ಅದಿರಬಹುದು. ಎಲ್ಲಾ ಹಳ್ಳಿಗಳೂ ನಮಗೆ ಪ್ರಿಯವಾಗುವುದಿಲ್ಲ. ಯಾವುದಾದರೂ ಒಂದು ಹಳ್ಳಿ ಅಥವಾ ಪಟ್ಟಣ ನಮಗೆ ಪ್ರಿಯವಾಗುವುದು ಒಂದು ಸಂತೋಷದಾಯಕವಾದ ವಿಶೇಷ ಕಾರಣಕ್ಕಾಗಿ. ಹನಿಮೂನಿಗೆ ಹೊರಟವರಿಗಂತೂ ಕಂಡದ್ದೆಲ್ಲ ಪ್ರಿಯವಾಗುತ್ತದೆ’ ಅವನು ನಕ್ಕ.
ಪಾರ್ವತಿ ಮುಗುಳ್ನಕ್ಕಳು, ಏನೂ ಹೇಳಲಿಲ್ಲ.
ಶಂಕರನೇ ಮಾತಾಡಿದ,
`ಪಟ್ಟಣದಲ್ಲಿರೋ ಶ್ರೀಮಂತರಿಗೆ ನಾಲ್ಕು ದಿನ ಹಳ್ಳಿಯಲ್ಲಿ ಬಂದಿರುವಾಗ ತುಂಬಾ ಖುಷಿಯಾಗುತ್ತೆ. ಅದಕ್ಕೆ ಮುಖ್ಯ ಕಾರಣ ಹಳ್ಳಿಯಲ್ಲಿ ಆಕ್ಸಿಜನ್ ಧಾರಾಳವಾಗಿರೋದು. ಆದರೆ ಹಳ್ಳಿಯಲ್ಲಿ ನಿರಂತರ ದಾರಿದ್ರ್ಯದಲ್ಲಿ ನರಳೋ ಜನಕ್ಕೆ ಆ ಖುಷಿ ಇಲ್ಲ. ಹಳ್ಳಿಯಲ್ಲಿ ಜೀವಿಸೋದಾದ್ರೆ ಸಿರಿವಂತರಾಗಿಯೇ ಜೀವಿಸ್ಬೇಕು, ಹಾಗಿದ್ರೆ ಮಾತ್ರ ಖುಷಿ’
`ಬಡವನಿಗೆ ನಗರದಲ್ಲಿ ಕಷ್ಟ ಇಲ್ವೆ’
`ನಗರದಲ್ಲಿ ಬಡವನಿಗೂ ಏನಾದರೂ ಒಂದು ಬದುಕುವ ದಾರಿ ಇರುತ್ತೆ. ಅವನು ತಕ್ಕಮಟ್ಟಿಗೆ ಸ್ವತಂತ್ರನಾಗಿಯೇ ಇರ್ತಾನೆ. ದಿನಾ ಅನ್ನ ಕೊಡುವ ಏನಾದರೂ ಒಂದು ದಂಧೆಯನ್ನು ಅವನು ಕರಗತ ಮಾಡಿಕೊಳ್ತಾನೆ. ಅವನಿಗೆ ಕಿರುಕುಳಗಳು ಕಡಿಮೆ. ಆದರೆ ಹಳ್ಳಿಯ ಜೀವನದ ಕತೆಯೇ ಬೇರೆ. ಪಟ್ಟಣದ ಜೀವನಕ್ಕೆ ಮಾನ ಮರ್ಯಾದೆ, ಗೌರವಗಳ ಕುರಿತಾದ ಚಿಂತೆ ಬಹಳ ಕಡಿಮೆ. ಹಳ್ಳಿಗಳಲ್ಲಿ ಜೀವನ ಅನ್ನೋದರಲ್ಲಿ ಅನ್ನದಷ್ಟೇ ಮುಖ್ಯ ಈ ಮರ್ಯಾದೆ, ಗೌರವ ಅನ್ನೋದು. ಅದರಲ್ಲಿ ಪೊಳ್ಳು ಸುಳ್ಳು ಪ್ರಧಾನವಾದರೂ ಅದಿಲ್ಲದೆ ಜೀವಿಸೋದು ಸ್ವಲ್ಪ ಕಷ್ಟದ ವಿಚಾರವೇ. ಮನುಷ್ಯರಿಗೆ ಮಾತ್ರವಲ್ಲ, ಭೂತಪ್ರೇತಾದಿಗಳಿಗೂ ಅವುಗಳನ್ನು ಪ್ರತಿನಿಧಿಸುವ ಮೂರ್ಖರಿಗೂ ಅವನು ಬಾಗಬೇಕಾಗುತ್ತದೆ’
“ಇಷ್ಟೆಲ್ಲಾ ನೀವು ಎಲ್ಲಿ ಕಂಡಿರಿ’
`ಯಾಕೆ ನನ್ನ ಹಳ್ಳಿಯಲ್ಲಿ ನಾನದನ್ನೆಲ್ಲ ಕಂಡವನೇ ಇದ್ದೇನೆ. ಹದಿನಾರು ವರ್ಷಗಳ ವರೆಗೆ ಕಂಡದ್ದು ಅನುಭವಿಸಿದ್ದು ಹೇಗೆ ಮರೆತುಹೋದೀತು’
`ನಿಮ್ಮ ಹಳ್ಳಿಯನ್ನು ನಾನು ನೋಡಬೇಡವೆ’
`ಮೊದಲು ನಾನು ಹೋಗಿ, ನನ್ನ ಹಳ್ಳಿ ಇದೆಯೆ ಇಲ್ಲವೆ ಅಂತ ನೋಡಿಬರೀನಿ. ಆಮೇಲೆ ನಿನ್ನನ್ನು ಕರಕೊಂಡ್ಹೋಗ್ತೀನಿ’
`ನಿಮ್ಮ ತಾಯ್ತತಂದೆಯವರ ಕಡೆಯ ಬಂಧು ಬಳಗದವರು ಇರ್ಬೇಕಲ್ಲ’
`ಹೂಂ ಇದ್ದಾರೆ ಅಲ್ಲೊಬ್ಬರು ಇಲ್ಲೊಬ್ಬರು. ಅವರು ಈಗ ನನ್ನ ಗುರುತು ಹಿಡಿದರೆ ವಿಶೇಷ ಅಂದ್ಕೋಬಹುದು’
`ಹಾಗಾದ್ರೆ ನಾವು ನಿಮ್ಮ ಊರಿಗೆ ಹೋದ್ರೆ ಎಲ್ಲಿರೋದು’
`ಇರೋದೇನು ಬೆಳಿಗ್ಗೆ ಹೋಗಿ ಸಂಜೆ ಬಂದ್ಬ್ಬಿಡೋದು’
`ಏನು ಬೆಳಿಗ್ಗೆ ಹೋಗಿ ಸಂಜೆ ಬಂದ್ಬಿಡೋದೆ’ ಪಾರ್ವತಿ ಆಶ್ಚರ್ಯದಿಂದ ಕೇಳಿದಳು.
`ಅಷ್ಟೇ ಮತ್ತೇನು. ಹುಟ್ಟಿದೂರು ಅಂದ್ರೆ ಅದೇನು ನನ್ನ ಹಿಡಿದು ನಿಲ್ಲಿಸುತ್ಯೆ ಹುಟ್ಟಿದೂರು ಅನ್ನೋ ಭಾವನೆ ಇರೋದು ನನ್ನ ಮನಸ್ಸಿನಲ್ಲೇ. ಊರಿಗೆ ಅಂಥದೇನೂ ಇಲ್ವಲ್ಲ ಅದೊಂದು ತೀರಾ ವೈಯಕ್ತಿಕವಾದ ಭಾವನೆ ಅಷ್ಟೆ. ಬೇಕೆಂದರೆ ಇಟ್ಟುಕೊಳ್ಳಬಹುದು. ಬೇಡವೆಂದರೆ ಬಿಡಬಹುದು. ಊರು ಬಿಟ್ಟ ಮೇಲೆ ಊರಿನ ಮುಖ ನೋಡದವರೆಷ್ಟೋ ಮಂದಿಯಿಲ್ಲವೆ ಸೆಟ್ಟಿ ಬಿಟ್ಟಲ್ಲಿ ಪಟ್ಟಣ ಅನ್ನೋ ಮಾತು ಮುಂಬಯಿಯ ಶೇಕಡಾ ಎಂಭತ್ತು ಪ್ರಜೆಗಳಿಗೆ ಅನ್ವಯಿಸುತ್ತೆ. ಇಷ್ಟಕ್ಕೂ ಇಷ್ಟು ವರ್ಷಗಳ ನಂತರ ನನ್ನನ್ನು ಗುರುತಿಸೋರು ಕಾಂತಾವರದಲ್ಲಿ ಯಾರಾದ್ರೂ ಇರ್ತಾರೋ ಇಲ್ವೋ,  ಗುರುತಿಸಿದ್ರೆ, ಅದಕ್ಕಾಗಿ ನಾನು ಸಂತೋಷಪಡ್ಬೇಕೋ ಬೇಡ್ವೋ. ಅದೂ ಗೊತ್ತಿಲ್ಲ’ ಎಂದು ಶಂಕರ ನಕ್ಕ.
 
  
 
ಕಿದಿಯೂರಿನಲ್ಲಿ ನಾರಾಯಣಭಟ್ಟರ ತಂದೆ ತೊಂಬತ್ತೈದು ವರ್ಷದ ಗೋವಿಂದಭಟ್ಟರು ಇನ್ನೂ ಆರೋಗ್ಯವಾಗಿ ನಡೆದಾಡುತ್ತಿದ್ದರು. ಅವರ ಪತ್ನಿ ಜಾನಕಮ್ಮನಿಗೆ ಎಂಬತ್ತೆಂಟನೇ ವಯಸ್ಸು. ಅವರ ಕಣ್ಣುಗಳೆರಡೂ ಕುರುಡಾಗಿದ್ದುವು. ಆದರೆ ಗೋವಿಂದಭಟ್ಟರಿಗೆ ದೃಷ್ಟಿ ಸುಮಾರಾಗಿಯೇ ಇತ್ತು. ಇಪ್ಪತ್ತನೇ ವರ್ಷ ವಯಸ್ಸಿನಲ್ಲಿ ಅವರ ಮತ್ತು ಜಾನಕಮ್ಮನ ಮದುವೆಯಾಗಿತ್ತು. ಎಪ್ಪತ್ತೈದು ವರ್ಷದ ಅವರ ದಾಂಪತ್ಯ ಜೀವನದಲ್ಲಿ ಏನು ನಡೆದಿದೆ, ಏನು ನಡೆದಿಲ್ಲ ಎನ್ನುವಂತಿಲ್ಲ. ಜಾನಕಮ್ಮ ಎಂಟು ಮಕ್ಕಳನ್ನು ಹೆತ್ತಿದ್ದರು. ಮೊದಲ ನಾಲ್ಕು ಗಂಡು, ಅನಂತರದ ನಾಲ್ಕು ಹೆಣ್ಣು. ಎಲ್ಲರಿಗಿಂತ ಹಿರಿಯವರೇ ನಾರಾಯಣಭಟ್ಟರು. ಕಿದಿಯೂರಿಗೆ ಅತಿ ದೊಡ್ಡ ಮನೆಯೆನಿಸಿದ ಗೋವಿಂದಭಟ್ಟರ ಮನೆ ಬರೀ ನಲ್ವತ್ತೈದು ವರ್ಷ ಹಳೆಯದು. ಹಿಂದಿನ ಕಾಲದ ಸಣ್ಣ ಮನೆಯನ್ನು ಮುರಿದು ಹೊಸದಾಗಿ ಭಾರೀ ವಿಸ್ತಾರದ ಮತ್ತು ಉಪ್ಪರಿಗೆಯಿರುವ ಹೆಂಚು ಹೊದಿಸಿದ ಮನೆಯನ್ನು ಕಟ್ಟಿಸಿದವರು ಗೋವಿಂದಭಟ್ಟರೇ. ತೆಂಗು ಕಂಗಿನ ತೋಟ, ಹೊಲ ಗದ್ದೆಗಳ ವ್ಯವಹಾರವನ್ನೆಲ್ಲ ನಾರಾಯಣಭಟ್ಟರ ಸೋದರ ಕೇಶವಭಟ್ಟರು ನೋಡಿಕೊಳ್ಳುತ್ತಿದ್ದರು. ಅವರೂ ಎಪ್ಪತ್ತರ ಹರೆಯದಲ್ಲಿ ಒಳ್ಳೆಯ ಆರೋಗ್ಯದಿಂದಿದ್ದರು. ಪಾರ್ವತಿಯ ಮದುವೆಗೆ ಕಿದಿಯೂರಿನಿಂದ ಮುಂಬಯಿಗೆ ಬಂದದ್ದು ಕೇಶವಭಟ್ಟರು, ಅವರ ಹೆಂಡತಿ ಸುಶೀಲಮ್ಮ ಮತ್ತು ಅವರ ಹಿರಿಯ ಮಗ ಮಾತ್ರ. ಕೇಶವಭಟ್ಟರಿಗೆ ಇಬ್ಬರು ಗಂಡು ಮಕ್ಕಳು. ಒಬ್ಬ ವಕೀಲನಾಗಿ ಉಡುಪಿಯಲ್ಲಿ ಪ್ರಾಕ್ಟೀಸು ಮಾಡುತ್ತಿದ್ದ. ಇನ್ನೊಬ್ಬ ಉಡುಪಿಯಲ್ಲೇ ಖಾಸಗಿ ಹೈಸ್ಕೂಲೊಂದರಲ್ಲಿ ಅಧ್ಯಾಪಕನಾಗಿದ್ದ.
ಕೇಶವಭಟ್ರ ತಮ್ಮಂದಿರಾದ ಅನಂತಭಟ್ಟ ಮತ್ತು ಶಂಕರನಾರಾಯಣಭಟ್ಟರಲ್ಲಿ ಅನಂತಭಟ್ಟರು ಚಿಕ್ಕಂದಿನಲ್ಲೇ ಮದ್ರಾಸಿನಲ್ಲಿ ನೆಲೆಸಿ ಇಂದು ಮೌಂಟ್ರೋಡಿನಲ್ಲಿ ಒಂದು ದೊಡ್ಡ ಹೋಟೆಲಿನ ಧನಿಯಾಗಿದ್ದರು. ಕೊನೆಯವರಾದ ಶಂಕರನಾರಾಯಣಟ್ಟರು ಮಾತ್ರವೇ ಅವರ ಪೈಕಿ ಅತಿ ಹೆಚ್ಚು ಓದಿದ ಮನುಷ್ಯ. ಅವರು ಬಿ.ಎಸ್. ಸಿ. ಮಾಡಿ ಬ್ಯಾಂಕಿನಲ್ಲಿ ಉದ್ಯೋಗ ಗಳಿಸಿ ಈಗ ಹೈದರಾಬಾದಿನಲ್ಲಿ ಬ್ಯಾಂಕ್ ಮ್ಯಾನೇಜರರಾಗಿದ್ದರು.
ಅನಂತರದ ನಾಲ್ಕು ಮಂದಿ ಹುಡುಗಿಯರು ಮದುವೆಯಾಗಿ ತಮ್ಮ ಗಂಡಂದಿರೊಂದಿಗೆ ಬೇರೆ ಬೇರೆ ಊರುಗಳಲ್ಲಿದ್ದರು.
ಹೀಗೆ ಹೊರಗಿಂದ ಬರುವ ಏಳು ಕುಟುಂಬಗಳ ಗಂಡು, ಹೆಣ್ಣುಮಕ್ಕಳು ಮರಿಗಳನ್ನು ಆದರದಿಂದ ಸ್ವಾಗತಿಸಿ, ಅವರು ನಿಲ್ಲುವಷ್ಟು ದಿನ ನಿಲ್ಲಿಸಿಕೊಂಡು ಅವರ ಸತ್ಕಾರವನ್ನು ಮಾಡುವ ಹೊಣೆಗಾರಿಕೆ ಕೇಶವಭಟ್ಟರು ಮತ್ತು ಅವರ ಹೆಂಡತಿ ಸುಶೀಲಮ್ಮನದು. ಈ ಹೊಣೆಗಾರಿಕೆಯ ಪಾಲುದಾರರು ಕೇಶವಭಟ್ಟರ ಲಾಯರು ಮಗನ ಹೆಂಡತಿ ವತ್ಸಲ ಮತ್ತು ಮೇಷ್ಟ್ರು ಮಗನ ಹೆಂಡತಿ ಭಾಗೀರಥಿ. ಲಾಯರು ಮಗ ಚಂದ್ರಕಾಂತ ಒಂದು ಕಾರು ಇಟ್ಟುಕೊಂಡಿದ್ದ. ಅದು ಅಗತ್ಯದ ಓಡಾಟಕ್ಕೆಲ್ಲಾ ಸಿದ್ಧವಾಗಿರುತ್ತಿತ್ತು. ಚಂದ್ರಕಾಂತಭಟ್ಟನ ನಾಲ್ಕು ಮಕ್ಕಳನ್ನು ಮತ್ತು ತಮ್ಮ ಶ್ರೀಶಭಟ್ಟನ ಇಬ್ಬರು ಮಕ್ಕಳನ್ನು ಕಿದಿಯೂರಿನಿಂದ ಉಡುಪಿ ಶಾಲೆಗೆ ಉಡುಪಿಯಿಂದ ಕಿದಿಯೂರಿನ ಮನೆಗೆ ಒಯ್ಯುವ ಕೆಲಸವನ್ನು ಅದು ಮಾಡುತ್ತಿತ್ತು.
ಮುಂಬಯಿಯಿಂದ ತಮ್ಮ ನಾರಾಯಣಭಟ್ಟರ ಪತ್ರ ಬಂದುದೇ ಕಿದಿಯೂರಿನ ಮನೆಯಲ್ಲಿ ಗೋವಿಂದಭಟ್ಟರು ಮತ್ತು ಜಾನಕ್ಕಮ್ಮನಿಂದಾರಂಭವಾಗಿ ಪುಟ್ಟ ಮಕ್ಕಳವರೆಗೆ ಎಲ್ಲರೂ ಪಾರ್ವತಿ ಮತ್ತು ಶಂಕರರ ಆಗಮನದ ದಿನವನ್ನು ಎದುರು ನೋಡತೊಡಗಿದರು. ಪತ್ರ ಬಂದ ಬೆನ್ನಲ್ಲೇ ಮುಂಬಯಿಯಿಂದ ಉಡುಪಿಗೆ ಬಂದ ಹತ್ತಿರದ ಸಂಬಂಧಿಕರೊಬ್ಬರು ಪಾರ್ವತಿಯ ಚಿನ್ನಾಭರಣಗಳನ್ನು ತಂದುಕೊಟ್ಟರು.
ಪಾರ್ವತಿ ಶಂಕರರನ್ನು ಸ್ವಾಗತಿಸಲು ಸತ್ಕರಿಸಲು ಎಲ್ಲಾ ಸಿದ್ಧತೆಯು ನಡೆಯಿತು. ನವ ವಧೂವರರಿಗೆ ಭರ್ಜರಿ ಸನ್ಮಾನವಾಗಬೇಕು. ಸುಮಾರಾಗಿ ಮದುವೆಯಂತೆಯೇ ಆಗಬೇಕು ಎಂದು ನಿರ್ಧರಿಸಿದರು ಪಾರ್ವತಿಯ ಚಿಕ್ಕಪ್ಪ ಕೇಶವಭಟ್ಟರು ಮತ್ತು ಅವರ ಪತ್ನಿ ಸುಶೀಲಮ್ಮ.
ಮೊಮ್ಮಗಳು ಮತ್ತು ಅವಳ ಗಂಡ ಸುರಕ್ಷಿತವಾಗಿ ಊರು ತಲಪುವಂತೆ ಅಂಬಲಪಾಡಿಯ ದೇವಾಲಯದಲ್ಲಿ ವಿಶೇಷವಾದ ಪ್ರಾರ್ಥನೆಯನ್ನು ಸಲ್ಲಿಸಲು ಗೋವಿಂದಭಟ್ಟರು ಮಗನಿಗೆ ತಿಳಿಸಿದರು. ನವ ವಧೂವರರ ಹೆಸರಿನಲ್ಲಿ ಅಂಬಲಪಾಡಿಯಲ್ಲಿ ಕ್ಷೀರಾಭಿಷೇಕ ಮಾತ್ರವಲ್ಲದೆ, ಉಡುಪಿ ಶ್ರೀಕೃಷ್ಣ ದೇವಾಲಯದಲ್ಲಿ ರಂಗಪೂಜೆ ಕೂಡ ನಡೆಸಿದರು ಕೇಶವಭಟ್ಟರು.
  
ಬೆಳಿಗ್ಗೆ ಎಂಟು ಗಂಟೆಯ ಹೊತ್ತಿಗೆ ಟ್ಯಾಕ್ಸಿ ಬಂದು ಮನೆಯ ಮುಂದಿನ ಗದ್ದೆಯ ಅಂಚಿನಲ್ಲಿ ನಿಂತಾಗ ಮನೆಯೊಳಗಿಂದ ಕೇಶವಭಟ್ಟರು ಮತ್ತು ಸುಶೀಲಮ್ಮ ಅಂಗಳಕ್ಕಿಳಿದರು. ಅವರ ಹಿಂದೆ ಒಂದು ಮಕ್ಕಳ ಗುಂಪು ಕೂಡ ಹೊರಬಂತು.
ಹಿಂದಿನ ರಾತ್ರಿ ಜೋರಾಗಿ ಮಳೆಯಾದುದರಿಂದ ಗದ್ದೆಯ ಅಂಚಿನಿಂದ ಮನೆಯವರೆಗಿನ ಹತ್ತಿಪ್ಪತ್ತು ಗಜದುದ್ದದ ದಾರಿಯಲ್ಲಿ ಕೆಸರು ನಿಂತಿತ್ತು. ಅದರ ಮೇಲಿಂದ ಟ್ಯಾಕ್ಸಿಯನ್ನು ಓಡಿಸಲು ಡ್ರೈವರ್ ಭಯಪಟ್ಟ.
ಕೇಶವಭಟ್ಟರು ಟ್ಯಾಕ್ಸಿಯ ಬಳಿಬಂದು,
`ಯಾಕೆ ನಿಲ್ಲಿಸಿದ್ದು ಅಂಗಳದವರೆಗೆ ಹೋಗ್ಬಹುದು’ ಎಂದರು ಡ್ರೈವರನೊಡನೆ
`ಅಲ್ಲ ಸ್ವಾಮಿ ಕೆಸರು ತುಂಬಾ ಇದೆ. ಎಲ್ಲಾದ್ರೂ ಕೆಸರಲ್ಲಿ ಸಿಕ್ಹಾಕೊಂಡ್ರೆ’ ಡ್ರೈವರನೆಂದ.
`ಈಗಷ್ಟೇ ನಮ್ಮ ಕಾರು ಉಡುಪಿಗೆ ಹೋದ್ದು. ಕಾಣೋದಿಲ್ವೆ ಚಕ್ರದ ಗುರುತು ಏನೂ ಭಯಬೇಡ. ಓಡಿಸು. ಎಂದು ಕೇಶವಭಟ್ಟರು ಮುಂದೆ ನಡೆದರು.
ಅಂಗಳದಲ್ಲಿ ನಿಂತ ಮಕ್ಕಳ ಹಿಂಡನ್ನು ನೋಡಿದ ಶಂಕರ,
`ನಿನ್ನ ಅಜ್ಜನ ಪ್ರಜೆಗಳ ಸಂಖ್ಯೆ ಸಣ್ಣದೇನಲ್ಲ ಅಂತ ಕಾಣುತ್ತೆ’ ಎಂದ.
`ಇದು ಅದರ ಒಂದಂಶವೂ ಅಲ್ಲ, ಎಲ್ಲಾ ಸೇರಿದರೆ ಎಪ್ಪತ್ತು ಎಂಬತ್ತಾಗಬಹುದು’ ಎಂದಳು ಪಾರ್ವತಿ ಮುಗುಳ್ನಗುತ್ತಾ.
ಟ್ಯಾಕ್ಸಿ ಬಂದು ಅಂಗಳದಲ್ಲಿ ನಿಂತಿತು. ಪಾರ್ವತಿ ಮತ್ತು ಶಂಕರ ಹೊರಗಿಳಿದರು.
ಕೆಲಸದಾಳುಗಳು ಬಂದು ಸೂಟುಕೇಸುಗಳನ್ನು ಎತ್ತಿಕೊಂಡು ಹೋದರು.
`ಬನ್ನಿ ಬನ್ನಿ’ ಎಂದು ಕೇಶವಭಟ್ಟರು ಮತ್ತು ಸುಶೀಲಮ್ಮ ಒಂದೇ ದನಿಯಲ್ಲಿ ವಾತ್ಸಲ್ಯಪೂರ್ವಕ ಸ್ವಾಗತಿಸಿದರು.
ಮಕ್ಕಳೆಲ್ಲ ಆಗುಂತುಕರನ್ನು ಬೆರಗಿನಿಂದ ನೋಡುತ್ತಾ ನಿಂತವು.
ಅವರು ಕೈಕಾಲು ತೊಳೆದುಕೊಂಡು ಬಂದಾಗ ಭಾಗೀರಥಿ ಬೆಳ್ಳಿಯ ಹರಿವಾಣದಲ್ಲಿ ಹಣತೆ ಮತ್ತು ಕುಂಕುಮವಿರಿಸಿ ಹೊಸ್ತಿಲಲ್ಲಿ ನಿಂತು ಇಬ್ಬರಿಗೂ ಆರತಿ ಬೆಳಗಿ, ಪಾರ್ವತಿಯ ಹಣೆಗೆ ಕುಂಕುಮವೊತ್ತಿ ಸ್ವಾಗತಿಸಿದರು. ಅವಳ ಪಕ್ಕದಲ್ಲೇ ವತ್ಸಲ ನಿಂತುಕೊಂಡು `ಬನ್ನಿ ಬನ್ನಿ’ ಎಂದು ಆದರಾಭಿಮಾನದಿಂದ ನುಡಿದಳು.
ಅವಳು ಒಳ ನಡೆಯುವಾಗ ಅವರ ಹಿಂದಿನಿಂದ ಹತ್ತು ವರ್ಷದ ಒಂದು ಹುಡುಗಿ ಇನ್ನೊಂದು ಹುಡುಗಿಯ ಕಿವಿಯಲ್ಲಿ ಪಿಸುಗುಟ್ಟಿತು,
`ಎಷ್ಟು ಚಂದ ಇದ್ದಾರಲ್ಲ!’
ಚಿತ್ತಾರದ ಕೆಲಸ ಮಾಡಿದ ನಾಲ್ಕು ಕರಿಮರದ ಸ್ತಂಭಗಳಿಂದ ಗಂಭೀರವಾಗಿ ಕಾಣುವ ವಿಶಾಲವಾದ ಹಜಾರ. ಆ ಹಜಾರದ ಸಾಂಪ್ರದಾಯಿಕ ವೈಶಾಲ್ಯಕ್ಕೆ ಹೊಂದುವಂತೆ ಕರಿಮರದ ಸೋಫಾ ಸೆಟ್ಟು. ಒಂದು ಕಡೆ ತೂಗು ಮಂಚ. ಒಂದು ಕೊನೆಯಲ್ಲಿ ಎತ್ತರವಾದೊಂದು ಮೇಜಿನ ಮೇಲೆ ದೊಡ್ಡ ಆಕಾರದ ರೇಡಿಯೋ. ಗೋಡೆಯಲ್ಲಿ ಕೆಲವು ಹಳೆಯ ಕಾಲದ ವರ್ಣಚಿತ್ರಗಳು. ಆ ವರ್ಷದ ಕ್ಯಾಲೆಂಡರುಗಳು. ಮರದ ಸ್ತಂಭಗಳಿಗೆ ಕಟ್ಟಿದ ಭತ್ತದ ತೆನೆ ಮತ್ತು ಮಾವಿನೆಲೆಗಳ ಗುಚ್ಛಗಳು.
`ಹೇಗಿತ್ತು ಪ್ರಯಾಣ’ ಅವರು ಕುಳಿತುಕೊಂಡೊಡನೆ ಕೇಶವಭಟ್ಟರು ಕೇಳಿದರು.
`ಚೆನ್ನಾಗಿತ್ತು’ ಇಬ್ಬರೂ ಹೇಳಿದರು.
ಗೋವಿಂದಭಟ್ಟರು ಒಳಗೆ ಕೋಣೆಯಲ್ಲಿ ಮಲಗಿದ್ದರು. ಅವರಿಗೆ ಕಿವಿ ಕೇಳಿಸುತ್ತಿರಲಿಲ್ಲವಾದುದರಿಂದ ಮಾತುಕತೆಯ ಸಡಗರದ ಸದ್ದುಗಳು ಕೇಳಿಸಿರಲಿಲ್ಲ. ಜಾನಕಮ್ಮ ನೆಲದ ಮೇಲೆ ಹಾಸಿದ್ದ ಹಾಸಿಗೆಯಲ್ಲಿ ಕುಳಿತುಕೊಂಡಿದ್ದರು.
`ಬನ್ನಿ. ಅಜ್ಜ ಅಜ್ಜಿಗೆ ಮೊದಲು ನಮಸ್ಕರಿಸಿ’ ಎಂದರು ಕೇಶವಭಟ್ಟರು.
ಇಬ್ಬರೂ ಹೋಗಿ ಕೋಣೆಯ ಬಾಗಿಲಲ್ಲಿ ನಿಂತರು. ಕೇಶವಭಟ್ಟರು ಒಳಹೋಗಿ ಲೈಟು ಹಾಕಿ ತಂದೆಯನ್ನು ತಟ್ಟಿ ಎಬ್ಬಿಸಿ ಶಂಕರ ಮತ್ತು ಪಾರ್ವತಿಯರನ್ನು ತೋರಿಸಿದರು.
ಗೋವಿಂದಭಟ್ಟರಿಗೆ ಅವರು ಇಂದು ನಾಳೆಯಾಗಿ ಬರುವರೆಂಬ ವಿಚಾರ ತಿಳಿದಿದ್ದುದರಿಂದ ಕೂಡಲೇ ಗುರುತುಹಿಡಿದು,
`ಹೂಂ, ಬಂದ್ರಾ, ಚೆನ್ನಾಗಿದ್ದೀರಾ’ ಎಂದರು.
`ಚೆನ್ನಾಗಿದ್ದೀವಿ’ ಎಂದು ಇಬ್ಬರೂ ಅವರ ಕಾಲುಮುಟ್ಟಿ ನಮಸ್ಕರಿಸಿದರು.
ಅಜ್ಜನ ಬಳಿಯಲ್ಲಿ ಕುಳಿತುಕೊಳ್ಳುವಂತೆ ಸೂಚಿಸಿದರು ಕೇಶವಭಟ್ಟರು. ಇಬ್ಬರೂ ಅವರ ಪಕ್ಕದಲ್ಲಿ ಕುಳಿತರು. ಗೋವಿಂದ ಭಟ್ಟರು ಅವರನ್ನು ಕಣ್ತುಂಬಾ ನೋಡಿದರು.
ಆಮೇಲೆ ಕೇಶವಭಟ್ಟರು ಅವರನ್ನು ತಾಯಿ ಜಾನಕಮ್ಮನ ಬಳಿಗೆ ಕರೆದುಕೊಂಡು ಹೋಗಿ, `ಶಂಕರ ಮತ್ತು ಪಾರ್ವತಿ ಬಂದಿದ್ದಾರೆ’ ಎಂದು ಗಟ್ಟಿಯಾಗಿ ಹೇಳಿದರು.
ಇಬ್ಬರೂ ಬಾಗಿ ಅಜ್ಜಿಯ ಕಾಲು ಮುಟ್ಟಿ ನಮಸ್ಕರಿಸಿದರು.
ಅಜ್ಜಿಯ ಪಕ್ಕದಲ್ಲಿ ಕುಳಿತುಕೊಳ್ಳುವಂತೆ ಸೂಚಿಸಿದರು ಕೇಶವಭಟ್ಟರು.
ಇಬ್ಬರೂ ಅಜ್ಜಿಯ ಬಳಿಯಲ್ಲಿ ಅವರಿಗೆ ಸ್ಪರ್ಶಿಸುವಂತೆ ಕುಳಿತರು.
ಜಾನಕಮ್ಮ ಅವರನ್ನು ಮುಟ್ಟಿ ಮೈದಡವಿ,
`ಚೆನ್ನಾಗಿದ್ದೀರಾ ಮಕ್ಕಳೆ’ ಎಂದರು.
`ಚೆನ್ನಾಗಿದ್ದೀವಿ’ ಶಂಕರ ಮತ್ತು ಪಾರ್ವತಿ ಒಂದೇ ದನಿಯಲ್ಲಿ ನುಡಿದರು. ಆಮೇಲೆ ಜಾನಕಮ್ಮ ತನಗೆ ಕಣ್ಣು ಕಾಣಿಸುತ್ತಿಲ್ಲ ಎಂದು ಪರಿತಪಿಸುತ್ತಾ  ಯೋಗಕ್ಷೇಮವನ್ನು ವಿಚಾರಿಸಿ, ಮುಂಬಯಿಯಲ್ಲಿರುವ ಮಗನ ಕುರಿತಾದ ಪ್ರಶ್ನೆ ಕೇಳಿದರು. ಎಲ್ಲಾ ಪ್ರಶ್ನೆಗಳಿಗೂ ಉತ್ತರ ನೀಡಿದಳು ಪಾರ್ವತಿ.
`ಏನು ಮಗಾ ನಿನ್ನ ಹೆಸರು’ ಜಾನಕಮ್ಮ ಶಂಕರನ ಬೆನ್ನು ತಡವಿದರು.
`ಶಂಕರ’ ಅವನೆಂದ.
`ಬನ್ನಿ ಕಾಫಿತಿಂಡಿ ಸಿದ್ಧವಾಗಿದೆ’ ಎಂದರು ಸುಶೀಲಮ್ಮ.
ಸಂಜೆಗೆ ಕೇಶವಭಟ್ಟರ ಲಾಯರ್ ಮಗ ಚಂದ್ರಕಾಂತಭಟ್ಟ ಮೇಸ್ಟ್ರು ಮಗ ಶ್ರೀಶ ಭಟ್ಟ ಬಂದರು.
ಶಂಕರ ಮತ್ತು ಪಾರ್ವತಿಯ ವಾಸ್ತವ್ಯಕ್ಕೆ ಉಪ್ಪರಿಗೆಯ ಕೋಣೆಗಳನ್ನು ತೆರವು ಮಾಡಿಕೊಡಲಾಗಿತ್ತು. ಮಕ್ಕಳು ಯಾರೂ ಉಪ್ಪರಿಗೆಯೇರಿ ಹೋಗಿ ಗಲಭೆಯೆಬ್ಬಿಸಬಾರದೆಂದು ಕಟ್ಟಪ್ಪಣೆ ವಿಧಿಸಲಾಗಿತ್ತು.
ಚಂದ್ರಕಾಂತ ಮತ್ತು ಶ್ರೀಶಭಟ್ಟ ಬಂದು ಶಂಕರ ಪಾರ್ವತಿಯರೊಡನೆ ಮಾತಾಡಿ ಯೋಗಕ್ಷೇಮ ವಿಚಾರಿಸಿ ಹೋದರು.
ಮರುದಿನ ಬೆಳಗ್ಗೆ ಚಂದ್ರಕಾಂತನ ಕಾರಿನಲ್ಲೇ ಇಬ್ಬರೂ ಉಡುಪಿಗೆ ಹೋಗಿ ಶ್ರೀಕೃಷ್ಣ ದೇವಾಲಯವನ್ನು ಸಂದರ್ಶಿಸಿದರು. ಗೋಪುರದಲ್ಲಿ ಒದು ಕಡೆ ಕುಳಿತುಕೊಳ್ಳುತ್ತಾ ಶಂಕರ ಹೇಳಿದ, `ನಾಳೆಯಿಂದ ನನ್ನ ಯೋಗಾಭ್ಯಾಸ ಆರಂಭವಾಗ್ತದೆ’
`ಮಾಡಿ. ಇಡೀ ಉಪ್ಪರಿಗೆ ನಮಗೆಂದೇ ಬಿಟ್ಟುಕೊಟ್ಟಿದ್ದಾರೆ’ ಎಂದಳು ಪಾರ್ವತಿ.
`ನೀನೂ ಕಲಿತುಕೊ’ ಶಂಕರ ಮುಗುಳ್ನಕ್ಕು ನುಡಿದ.
`ಯಾಕೆ’ ಪಾರ್ವತಿ ಕೇಳಿದಳು.
`ಅದಕ್ಕೆ ಉತ್ತರ ಒಂದೇ ಮಾತಿನಲ್ಲಿ ಸಿಗಲಾರದು. ಯೋಗ ಎಂಬುದು ಒಂದು ಅಪೂರ್ವ ಅನುಭವ. ಅದನ್ನು ಅನುಭವಿಸಿಯೇ ಅರ್ಥಮಾಡಿಕೊಳ್ಳಬೇಕಲ್ಲದೆ ಬೌದ್ಧಿಕವಾದ ವಿವರಣೆಯ ಮೂಲಕ ಅದು ಏನೆಂದು ಅರ್ಥ ಮಾಡಿಸುವುದು ಕಷ್ಟ’
`ಆದರೂ ಪ್ರಯತ್ನಿಸಿ. ಯಾಕೆ ಅನ್ನೋದಕ್ಕೆ ಒಂದು ಉತ್ತರ ಕೊಡೋದು ಸಾಧ್ಯವಿಲ್ಲವೆ ಒಟ್ಟು ಅರ್ಥ ಆಗದಿದ್ದರೂ ಪರವಾಗಿಲ್ಲ’ ಅವಳು ಮುಗುಳ್ನಗುತ್ತಲೇ ಹೇಳಿದಳು.
`ಸಫಲ, ಸಮರ್ಥ, ಪರಿಪೂರ್ಣ ಜೀವನಕ್ಕಾಗಿ ಜೀವನಾನುಭವ ಎನ್ನಬಹುದು’
`ಪ್ರೇಮವೆನಿಸಿಕೊಳ್ಳುವ ಕಾಮಕ್ಕಿಂತ ಪರಿಪೂರ್ಣವಾದ ಜೀವನಾನುಭವ ಬೇರೆ ಇಲ್ಲ ಎಂದಿರಲ್ಲ’
`ನಿಜ. ಆದರೆ ಅದರಲ್ಲಿ ಆನಂದಾನುಭೂತಿಗೆ ಪ್ರಾಧಾನ್ಯ. ಯೋಗಸಾಧನೆಯಲ್ಲಿ  ವ್ಯಕ್ತಿ ಅನುಭವಿಸುವುದು ಶುದ್ಧ ನಿರ್ವಿಕಲ್ಪ ಸಮಾಧಿಯನ್ನು ನೇರವಾಗಿ. ವಾಸ್ತವಿಕವಾಗಿ. ಯೋಗಾಭ್ಯಾಸದಲ್ಲಿ ನಾವು ಪಡೆಯುವ ಅನುಭವವನ್ನು ಏನೆಂದು ತಿಳಿಯುತ್ತೇವೆಯೋ ನಮಗರಿವಿಲ್ಲದೇನೇ ಅದನ್ನು ದಾಟಿ ಹೋಗುತ್ತೇವೆ. ಪ್ರಣಯದ ದೈಹಿಕ ಶ್ರಮ ಇದರಲ್ಲಿಲ್ಲ. `ಚಿತ್ತವೃತ್ತಿ ನಿರೋಧ’ದ ಅವಶ್ಯಕತೆಯಿಲ್ಲ’ ಶಂಕರ ನಸುನಕ್ಕ.
`ಯೋಗದಲ್ಲಿ ಏನು ಸಿಗ್ತದೆ’
`ಏನು ಸಿಗ್ತದೆ’
`ಏನು ಸಿಗ್ತದೆ ಎಂಬ ಪ್ರಶ್ನೆಯೇ ಇಲ್ಲ. ಏನು ಸಿಗ್ತದೆ ಎಂಬ ಪ್ರಶ್ರೆಯೇ ಇಲ್ಲದ ಎಲ್ಲವೂ ಇರುವ ಶೂನ್ಯತೆಯನ್ನೇ ನಾವು ಇದರಲ್ಲಿ ಅನುಭವಿಸುವುದು. ಹೇಗೆಂದರೆ, ಯೋಚಿಸುವುದಿಲ್ಲ ಎಂಬ ಬೌದ್ಧಿಕ ಯೋಚನೆಯಿಂದಾರಂಭಿಸಿ, ಆ ಯೋಚನೆಯನ್ನು ಕೂಡ ಮೀರಿದ ಒಂದು ಯೋಚನಾರಾಹಿತ್ಯ ಸ್ಥಿತಿಯನ್ನು ತಲುಪುವುದು. `ನನಗೆ ಏನೂ ಬೇಡ’ ಎಂಬುದು ಒಂದು ಬಗೆಯ `ಬೇಕು’ ತಾನೆ
`ಹೂಂ. ಹೌದೆನಿಸುತ್ತದೆ. ಆದರೆ ಆ ಬಗ್ಗೆ ಯೋಚಿಸಬೇಕಾಗಿದೆ’
`ಯೋಚಿಸುವ ಕೆಲಸ ಮಾಡದೆ, ಅತೀತದಿಂದ ಜ್ಞಾನವನ್ನು ಪಡೆಯುವುದು ಅರ್ಥಾತ್ ನೇರವಾಗಿ ನಿರ್ವಿಕಲ್ಪ ಸಮಾಧಿಯನ್ನು ತಲಪುವುದೇ ಯೋಗ. ಯೋಗ ಒಂದು ಅನುಭವ. ಶೂನ್ಯತೆ ಅಂದರೆ ಜೀವ ರಾಹಿತ್ಯವಲ್ಲ. ಮರಣವಲ್ಲ. ಜೀವನ ಮರಣ ಎರಡೂ ಅಲ್ಲದ ಒಂದು ಸ್ಥಿತಿ. ಅದು ಅಸದೃಶ. ಅದಕ್ಕೆ ಏನನ್ನೂ ಹೋಲಿಸಲಾಗದು. `ಬೇಡ’ ಎಂಬುದು ವಿರಕ್ತಿ. `ಬೇಕು’ ಎನ್ನುವುದು ಯೋಗ’
`ಎಲ್ಲವೂ ಇರುವ ಶೂನ್ಯತೆ ಅಂದ್ರೆ ಏನು’
`ಏನೂ ಇಲ್ಲ ಎನ್ನುವ ಶೂನ್ಯತೆ ಒಂದು ಪ್ರಾಪಂಚಿಕ ಅನುಭವ. ಅದು ದುಃಖ. ಎಲ್ಲಾ ಇರುವ ಶೂನ್ಯತೆಯೇ ಆಧ್ಯಾತ್ಮಿಕ ಅನುಭವ. ಅದು ದಿವ್ಯಾನಂದ”
`ಒಟ್ಟಿನಲ್ಲಿ ಇದೆಲ್ಲದರ ಅರ್ಥ ಏನು ಅಂತ ತಿಳಿದುಕೊಳ್ಳಲು ಸಾಧ್ಯ ನಿಮ್ಮಂಥ ಬುದ್ಧಿವಂತರಿಂದ ಮಾತ್ರ’ ಪಾರ್ವತಿ ನಕ್ಕಳು.
`ಬುದ್ಧಿ ಖಂಡಿತ ಬೇಕು. ಆದರೆ ಬುದ್ಧಿವಂತನಾದ ನಂತರವೇ ಅದಕ್ಕೆ ಹೊರಡಬೇಕೆಂದಿಲ್ಲ. ವಿದ್ಯಾಬುದ್ಧಿ ಸಂಪಾದನೆಯ ಜೊತೆಗೇ ಯೋಗಾಭ್ಯಾಸವನ್ನು ಕೂಡ ಮಾಡಬಹುದು. ಒಂದು ವೇಳೆ ನಮ್ಮ ಸನಾತನ ಸಮಾಜದಲ್ಲಿ ಇಂಥ ಕರಿಕುಲಮ್ ಇದ್ದಿದ್ದರೆ, ಅಲೆಕ್ಸಾಂಡರನಿಂದ ಬ್ರಿಟಿಷರ ವರೆಗೆ ನಮ್ಮ ದೇಶದ ಮೇಲೆ ದಾಳಿ ಮಾಡಲು ಯಾರಿಂದಲೂ ಸಾಧ್ಯವಾಗುತ್ತಿರಲಿಲ್ಲ’ ಶಂಕರ ನಕ್ಕ.
`ಅದೆಲ್ಲ ಇರಲಿ. `ಬೇಕು’ ಎನ್ನುವುದು ಯೋಗ’ ಅಂದಿರಲ್ಲ, ಹಾಗಂದ್ರೇನು `ಬೇಕು’ ಎಂದರೆ ಡಿಸೈರ್ ಅಲ್ವ’
`ಬೇಕು’ ಎನ್ನುವುದು `ಯೋಗ’ ಅಂದ್ರೆ, ಎಲ್ಲಾ `ಬೇಕು’ಗಳೂ ಯೋಗ ಎಂದರ್ಥವಲ್ಲ. `ಯೋಗ’ ಅಂದರೆ, `ಬೇಡ’ ಅಲ್ಲ ಅಂಥ ಅರ್ಥ. `ಸುಖವನ್ನು ತ್ಯಜಿಸುವವನು ವಿರಕ್ತ. ಸುಖವನ್ನು ಅರಸುವವನು ಭೋಗಿ. ಹೌದಾ’
`ಹೌದು’
`ಸುಖವೆನ್ನುವುದು ಇದ್ದರೂ ಬೇಡ, ಇಲ್ಲದಿದ್ದರೂ ಬೇಡ ಎನ್ನುವವನು ಯೋಗಿ’ ಶಂಕರ ನಕ್ಕ.
ಪಾರ್ವತಿ ಕ್ಷಣ ಕಾಲ ಯೋಚನೆಯಲ್ಲಿ ಮುಳುಗಿ ಇದ್ದರೂ ಬೇಡ ಇಲ್ಲದಿದ್ದರೂ ಬೇಡ ಅಂದ್ರೆ, ಇದ್ದರೂ ಬೇಕು, ಇಲ್ಲದಿದ್ರೂ ಬೇಕು ಅಂತ ಅರ್ಥ ಅಲ್ವ’ ಎಂದಳು.
`ಹೌದು. ನಾನು ಆಗಲೇ ಹೇಳಿದೆ. ಇದು ಪ್ರಾಪಂಚಿಕವಾದ ಅರ್ಥದಲ್ಲಿ ಅಲ್ಲ, ಆಧ್ಯಾತ್ಮಿಕವಾದ ಅರ್ಥದಲ್ಲಿ ಅಂತ’
ಯೋಚಿಸುತ್ತಾ ಕುಳಿತ ಪಾರ್ವತಿ ಪಕ್ಕನೆ ಜಾಗೃತಳಾದವಳಂತೆ, `ಮಠದಲ್ಲಿ ಕುಳಿತು ನಾವು ಈ ರೀತಿ ಗಂಭೀರವಾದ ಚರ್ಚೆಗೆ ತೊಡಗಿದರೆ ಯಾರದ್ರೂ ಏನಾದ್ರೂ ಅಂದ್ಕೋಬಹುದು’
`ಯಾರೂ ಏನೂ ಅಂದ್ಕೊಳ್ಳೋಲ್ಲ. ಇದು ಕೃಷ್ಣ ಮಠ, ಹನುಮಂತ ಮಠವಲ್ಲ’
`ಹಾಗೊಂದು ಮಠವಿದೆಯೆ’
`ಬಹುಶಃ ಇಲ್ಲ. ಹನುಮಂತನಂಥ ಬ್ರಹ್ಮಚಾರಿಯ ಮಠ ಯಾರಿಗೆ ಬೇಕು ಎಲ್ಲರಿಗೂ ಬೇಕಾಗಿರೋದು ಶ್ರೀಕೃಷ್ಣನಂಥ ಬ್ರಹ್ಮಚಾರಿಯ ಮಠ’
`ಶ್ರೀಕೃಷ್ಣ ಬ್ರಹ್ಮಚಾರಿಯೇ’
`ಕತೆ ಹಾಗೆ ಹೇಳುತ್ತೆ. ಹದಿನಾರು ಸಾವಿರದೆಂಟು ಹೆಂಡತಿಯರಿರುವ ತಾನು ಬ್ರಹ್ಮಚಾರಿಯೇ ಅಂತ ಶ್ರೀಕೃಷ್ಣ ಹೇಳ್ತಾನೆ. ಅದನ್ನು `ಇದ್ದೂ ಇಲ್ಲ ಇಲ್ಲದೆಯೂ ಇಲ್ಲ’ ಅಂತ ಹೇಳ್ಬಹುದು. ಎಂದು ನಕ್ಕು, `ಮಠದ ಸ್ವಾಮಿಯ ವಿಚಾರದಲ್ಲಿ ಅಂಥ ಪ್ರಶ್ನೆ ಹುಟ್ಟುವುದಿಲ್ಲ. ಯಾಕಂದ್ರೆ, ಅವನಿಗೆ ಇಲ್ಲದೆಯೂ ಇರ್ತತ್ತದೆ, ಇದ್ದೂ ಇರ್ತದೆ’
`ರೀ ಮೆಲ್ಲ ಮಾತಾಡಿ’
`ನಾನೇನೂ ಕೆಟ್ಟ ಮಾತು ಆಡಿಲ್ವಲ್ಲ’
`ಈ ಚರ್ಚೆಯನ್ನು ಮತ್ತೆ ಉಪ್ಪರಿಗೆಯಲ್ಲಿ ಮುಂದರಿಸೋಣ. ಇವತ್ತಿನ ಪ್ರೋಗ್ರಾಂ ಏನು ಅಂತ ಹೇಳಿ’
ಒಂದು ನಿಮಿಷ ತಡೆದು ಶಂಕರ ಹೇಳಿದ,
`ಸುಕೃತಾನಂದ ತೀರ್ಥ ಶ್ರೀಪಾದರನ್ನೊಮ್ಮೆ ಭೇಟಿಯಾದರೆ ಹೇಗೆ’
`ಯಾಕೆ’ ಪಾರ್ವತಿ ಕುತೂಹಲದಿಂದ ಕೇಳಿದಳು.
`ಧರ್ಮಕ್ಕೆ ಸಂಬಂಧಪಟ್ಟ ಕೆಲವೊಂದು ಸಂದೇಹಗಳನ್ನು ಪರಿಹರಿಸಿಕೊಳ್ಳೋಣ ಅಂತ. ಸುಕೃತಾನಂದ ತೀರ್ಥರ ಒಂದೆರಡು ಗ್ರಂಥಗಳನ್ನು ನಾನು ಓದಿದ್ದೇನೆ. ಅವರಿಗೆ ಹಿಂದೂ ಧರ್ಮ ಮಾತ್ರವಲ್ಲ, ಇತರ ಧರ್ಮಗಳ ಬಗ್ಗೆಯೂ ಒಳ್ಳೆಯ ತಿಳುವಳಿಕೆ ಇದೆ’
ತುಸು ತಡೆದು ಪಾರ್ವತಿಯೆಂದಳು,
`ಇವತ್ತು ಬೇಡ. ಅದು ಇನ್ನೊಂದು ದಿವಸವಾಗ್ಲಿ. ಅಂದ್ಹಾಗೆ ನಾನು ಬೇಕೆಂದಿದೆಯೇ ನಿಮ್ಮ ಸಂದರ್ಶನದ ಹೊತ್ತಿನಲ್ಲಿ’
`ನೀನು ಅಗತ್ಯವಾಗಿ ಬೇಕು’
`ಹಾಗಾದ್ರೆ ಒಂದು ಕೆಲಸ ಮಾಡೋಣ. ಹೇಗೂ ಮನೇಲಿ ಪೋನು ಇದೆ. ಸ್ವಾಮೀಜಿಗೆ ಫೋನು ಮಾಡಿ ಸಂದರ್ಶನಕ್ಕೆ ಒಂದು ದಿನ ಗೊತ್ತು ಮಾಡ್ಕೊಳ್ಳಿ. ನೇರವಾಗಿ ಅವರ ಮಠದೊಳಗೆ ಹೋಗೋದಕ್ಕಿಂತ ಮೊದಲು ತಿಳಿಸಿ ಹೋಗುವುದು ಒಳ್ಳೆಯದು ಏನಂತೀರಿ’
  
 
ಆ ದಿನವೇ ಸಂಜೆ ಶಂಕರ ಸುಕೃತಾನಂದ ತೀರ್ಥರಿಗೆ `ನಾನು ಮತ್ತು ನನ್ನ ಹೆಂಡತಿ ತಮ್ಮನ್ನೊಮ್ಮೆ ಭೇಟಿಯಾಗಬೇಕೆಂಬ ಅಭಿಲಾಷೆಯುಳ್ಳವರಾಗಿದ್ದೇವೆ’ ಎಂದ.
ಶ್ರೀ ಸುಕೃತಾನಂದ ತೀರ್ಥ ಶ್ರೀಪಾದರು ಅದಕ್ಕೆ ಸಮ್ಮತಿ ಸೂಚಿಸಿ ಮರುದಿನ ಬೆಳಿಗ್ಗೆ ಒಂಬತ್ತು ಗಂಟೆಗೆ ಮಠಕ್ಕೆ ಬರುವಂತೆ ತಿಳಿಸಿದರು.
ಮನೆಯಲ್ಲಿ ಉಡುಪಿಗೆ ಹೋಗ್ಬರ್ತೀವಿ ಎಂದಷ್ಟೇ ಹೇಳಿ ಚಂದ್ರಕಾಂತನ ಕಾರು ಹೊರಡುವ ಮೊದಲೇ ಹೊರಟು ಬಸ್ಸು ಹತ್ತಿ ಉಡುಪಿಗೆ ಬಂದರು.
ಶ್ರೀಪಾದರು ಒಂದು ಮೆತ್ತನೆಯ ಹಾಸಿನ ಮೇಲೆ ಒಂದು ದಿಂಬಿಗೊರಗಿ ಕುಳಿತಿದ್ದರು. ಕೋಣೆಯಲ್ಲಿ ಬೇರೆ ಯಾರೂ ಇರಲಿಲ್ಲ.
ಶಂಕರ ಮತ್ತು ಪಾರ್ವತಿ ಅವರಿಗೆ ತಲೆಬಾಗಿ ವಂದಿಸಿ ಸ್ವಲ್ಪ ದೂರದಲ್ಲಿ ಅವರ ಮುಂದುಗಡೆ ಬರೀ ನೆಲದಲ್ಲಿ ಕುಳಿತರು.
ಶ್ರೀಪಾದರು ಶಂಕರನ ಪರಿಚಯ ಕೇಳಿ, ಪಾರ್ವತಿ ಕಿದಿಯೂರು ಗೋವಿಂದಭಟ್ಟರು ಮಗಳು ಎಂದು ತಿಳಿದೊಡನೆ,
`ಗೋವಿಂದಭಟ್ರು ನಮಗೆ ಚೆನ್ನಾಗಿ ಗೊತ್ತು. ಇಲ್ಲಿಗೆ ಆಗಾಗ ಬರ್ತಿದ್ರು. ಸಾತ್ವಿಕರು, ದೈವಭಕ್ತರು. ಒಳ್ಳೆಯ ವಿದ್ವಾಂಸರು ಕೂಡ’ ಎಂದು ಅವರನ್ನು ಕೊಂಡಾಡಿ, ಅವರ ಯೋಗಕ್ಷೇಮವನ್ನು ವಿಚಾರಿಸಿ, ಸ್ವಲ್ಪ ಹೊತ್ತು ಮೌನವಾಗಿ, ಕಣ್ಮುಚ್ಚಿ ಧ್ಯಾನಮುದ್ರೆಯಲ್ಲಿ ಕುಳಿತು ಕಣ್ತೆರೆದು,
`ಹೇಳಿ ನಿಮ್ಮ ಭೇಟಿಯ ಉದ್ದೇಶವೇನು’
ಶಂಕರ ಹೇಳಿದ,
`ನನ್ನ ಪ್ರಧಾನ ಅಭ್ಯಾಸ ವಿಷಯ ಸಮಾಜಶಾಸ್ತ್ರ. ಅದರಲ್ಲಿ ನಾನು ಪಾಠ ಹೇಳ್ತಿದ್ದೇನೆ. ಸ್ವಲ್ಪ ಮಟ್ಟಿಗೆ ಸಂಸ್ಕೃತ ಗ್ರಂಥಗಳ ಪರಿಚಯವೂ ಇದೆ. ನಿಮ್ಮ ಗ್ರಂಥಗಳನ್ನು ಕೂಡ ಓದಿಕೊಂಡಿದ್ದೇನೆ. ಹಿಂದೂ ಧರ್ಮದ ಸಾರ-ಸತ್ವವೇನೆಂದು ವಿವರಿಸುವ ನಿಮ್ಮ `ಹಿಂದೂ ಧರ್ಮ ದರ್ಶನ’ ವನ್ನು ಓದಿದ್ದೇನೆ. ಆದರೆ ನನ್ನಲ್ಲಿ ಹುಟ್ಟಿಕೊಂಡ ಕೆಲವು ಪ್ರಶ್ನೆಗಳಿಗೆ ನನಗೆಲ್ಲೂ ಉತ್ತರ ದೊರೆಯಲಿಲ್ಲ’
`ಹೇಳಿ. ನಿಮ್ಮ ಸಂದೇಹಗಳೇನೆಂದು ಹೇಳಿ’
`ಭಾವನೆ ಮತ್ತು ಭಾಷೆಯ ಕುರಿತಾಗಿ ಯಾವ ಆತ್ಮನಿಷೇಧ ಪ್ರವೃತ್ತಿಯೂ ಇಲ್ಲದೆ ಪ್ರಶ್ನೆಗಳನ್ನು ಕೇಳಬಹುದಾದರೆ ಮಾತ್ರ ಮಾತಾಡಲಿಚ್ಚಿಸುತ್ತೇನೆ’
ಶ್ರೀಪಾದರು ಮುಗುಳ್ನಕ್ಕು,
`ಕೇಳಿ. ಯಾವ ಅಳುಕು ಅಂಜಿಕೆಯೂ ಬೇಡ’
`ಇಂದು ಮನುಷ್ಯ ತಾನೇ ನಿರ್ಮಿಸಿಕೊಂಡ ವ್ಯವಸ್ಥೆಯ ಗುಲಾಮನಾಗಿದ್ದಾನೆ. ಜಾತಿ, ಮತ, ನೂರಾರು ನಿಯಮ ನಿಬಂಧನೆಗಳನ್ನು ತಾನೇ ನಿರ್ಮಿಸಿಕೊಂಡು ಅವುಗಳಿಗೇ ಭಯಪಡುತ್ತಿದ್ದಾನೆ. ಇವತ್ತು ಎಷ್ಟು ಉತ್ಸಾಹದಿಂದ ಸೃಷ್ಟಿಸುತ್ತಾನೋ ನಾಳೆ ಅದರ ವಿರುದ್ಧ ಅಷ್ಟೇ ಉತ್ಸಾಹದಿಂದ ಹೋರಾಟ ಆರಂಭಿಸುತ್ತಾನೆ. ಅದು ಹೋರಾಟವೂ ಭಯವೂ ಏಕಕಾಲದಲ್ಲೇ ಆಗಿರುತ್ತದೆ. ಅದು ಅಣುಬಾಂಬಾಗಿರಬಹುದು, ಒಂದು ಎತ್ತರದ ಕಟ್ಟಡವಾಗಿರಬಹುದು, ಒಂದು ಹೊಸ ಕಾರ್ಖಾನೆಯಾಗಿರಬಹುದು, ಒಂದು ಹೊಸ ಔಷಧಿಯಾಗಿರಬಹುದು. ಈ ಭಯದಿಂದ ಅರ್ಥಾತ್ ಹೋರಾಟದಿಂದ ಅವನು ಮುಕ್ತನಾಗಲು ಸಾಧ್ಯವಿಲ್ಲವೆ’ ಶಂಕರ ಕೇಳಿದ.
ಶ್ರೀಪಾದರು ಮುಗುಳ್ನಕ್ಕು ನುಡಿದರು,
`ಮನುಷ್ಯನು ಹಿರಣ್ಯಕಶಿಪುವಿನಂಥ ರಾಕ್ಷಸನಾದಾಗ ಅವನ ಹೊಟ್ಟೆಯಲ್ಲಿ ಹುಟ್ಟಿದ ಸಂತಾನವನ್ನೇ ಅವನು ದ್ವೇಷಿಸಲು ಆರಂಭಿಸುತ್ತಾನೆ. ತನ್ನ ಮಗನನ್ನೇ ಕಂಡು ಭಯಪಡುತ್ತಾನೆ. ತಾನು ಪಡೆದ ವರವೇ ಅವನಿಗೆ ಶಾಪವಾಗ್ತದೆ. ತಾನೇ ನಿರ್ಮಿಸಿದ ಆಯುಧವೇ ತನ್ನ ಮೇಲೆ ಪ್ರಯೋಗಿಸಲ್ಪಡುತ್ತದೆ. ಆದ್ದರಿಂದ ಮನುಷ್ಯ ರಾಕ್ಷಸನಾಗಬಾರದು. ಆಗಲೇ ಭಯದಿಂದ ಮುಕ್ತಿ, ಆಗಲೇ ಶಾಂತಿ, ಮನುಷ್ಯ ಬರೀ ಕೆಲಸ ಮಾಡುವ ಯಂತ್ರವಾದರೆ ರಾಕ್ಷಸನಾಗುತ್ತಾನೆ, ಅವನು ಭಗವತ್ ಚಿಂತನೆಯನ್ನು ಮಾಡಬೇಕು. ಪರಮಾತ್ಮನನ್ನು ಧ್ಯಾನಿಸಬೇಕು’
`ಸರಿ. ಆದರೆ ಹೇಗೆ ಎಲ್ಲಾ ಕೆಲಸವನ್ನು ಬಿಟ್ಟು ಜಪಿಸುತ್ತಾ ಕುಳಿತುಕೊಳ್ಳುವುದರಿಂದ ಇದು ಆಗುವುದಿಲ್ಲ. ಅದು ಕಾರ್ಯವಿಮುಖತೆ, ನಿಷ್ಕ್ರಿಯತೆ ಆಗುತ್ತದೆ. ದೇವರ ಮೂರ್ತಿಗೆ ಷೋಡಷೋಪಚಾರ ಮಾಡುವುದರಿಂದ ಇದು ಆಗುವುದಿಲ್ಲ. ಅದು ಶುದ್ಧ ಮೂರ್ಖತನ, ಅಜ್ಞಾನ, ಅಂಧತ್ವ. ಹಾಗಾದರೆ ಪರಮಾತ್ಮನನ್ನು ಧ್ಯಾನಿಸುವುದೆಂದರೆ ಹೇಗೆ’
`ಕರ್ಮದ ಮೂಲಕ, ಸನ್ಮಾರ್ಗದ ಮೂಲಕ’
`ಹಾಗಿದ್ದರೆ ಸತ್ಕರ್ಮಗಳನ್ನು ಮಾಡುತ್ತಾ ಸನ್ಮಾರ್ಗದಲ್ಲಿ ನಡೆಯುವುದೇ ದೇವರ ಪೂಜೆ ಎಂದ ಹಾಗಾಯ್ತಲ್ಲ ಪ್ರತ್ಯೇಕವಾದ ಮೂರ್ತಿಪೂಜೆ, ಜಪತಪಗಳ ಅವಶ್ಯಕತೆಯಾದರೂ ಏನು’
`ಅವೆಲ್ಲ ಬೇಕು ಆತ್ಮಶುದ್ಧಿಗೆ’
`ಸತ್ಕರ್ಮಗಳನ್ನು ಮಾಡುತ್ತಾ ಸನ್ಮಾರ್ಗಿಯಾಗಿದ್ದರೆ ಆತ್ಮ ಶುದ್ಧವಾಗಿಯೇ ಇರುತ್ತದಲ್ಲ ಆತ್ಮವು ಅಶುದ್ಧವಾಗುವುದು ದುಷ್ಕರ್ಮಗಳಿಂದಾಗಿ, ದುರ್ಮಾರ್ಗದಲ್ಲಿ ಹೋಗುವುದರಿಂದಾಗಿ. ಅಂದರೆ ಪೂಜೆ ಜಪತಪ ದುರ್ಮಾರ್ಗಿಗಳಿಗೆ ಅಗತ್ಯ. ಸನ್ಮಾರ್ಗಿಗೆ ಅಗತ್ಯವಿಲ್ಲವೆಂದು ಹೇಳಬಹುದಲ್ಲವೆ’
ಸ್ವಾಮೀಜಿಯವರು ಸ್ವಲ್ಪ ಗೊಂದಲದಲ್ಲಿ ಸಿಲುಕಿದರು. ತನ್ನ ಪಾದಪೂಜೆ ಮಾಡುವವರೆಲ್ಲ ಅನ್ಯಾಯವಾಗಿ ಹಣ ಮಾಡಿದವರೆ ಎಂದು ಅವರಿಗೆ ಗೊತ್ತು. ಕಾಳಸಂತೆಯ ವ್ಯವಹಾರ, ಕಲಬೆರಕೆ, ತೆರಿಗೆ ವಂಚನೆ, ಕಳ್ಳಸಾಗಾಣಿಕೆ, ಬಡಜನರ ಶೋಷಣೆ ಇತ್ಯಾದಿ ನೂರೊಂದು ವಿಧಾನಗಳಲ್ಲಿ ಒಂದನ್ನಾದರೂ ಮಾಡದೆ ರಾಶಿಗಟ್ಟಲೆ ಹಣಮಾಡುವುದು ಯಾರಿಂದಲೂ ಸಾಧ್ಯವಿಲ್ಲ ಎಂಬುದು ಅವರಿಗೆ ಗೊತ್ತು. ಅಂಥವರ ಬಲವಿಲ್ಲದೆ ದೇವಾಲಯಗಳು, ಮಸೀದಿಗಳು ಇಗರ್ಜಿಗಳು ಹುಟ್ಟಲಾರವು. ದೇವಮಂದಿರಗಳ ಜೀರ್ಣೋದ್ಧಾರ, ದೇವರಪೂಜೆ ಉತ್ಸವ ಆಗದು. ಬೆವರು ಸುರಿಸಿ ಸಂಪಾದಿಸುವ ನ್ಯಾಯವಂತನಲ್ಲಿ ದೇವರಿಗೆ ದೇವಾಲಯಕ್ಕೆ ಸುರಿಯಲು ಹಣವಿರುವುದು ಅಸಾಧ್ಯ ಎಂಬುದೂ ಅವರಿಗೆ ಗೊತ್ತು. ಏನಾದರೂ ಹೇಳದಿರುವಂತಿಲ್ಲ ಎಂದುಕೊಂಡ ಶ್ರೀಪಾದರು,
`ಮನುಷ್ಯ ಧರ್ಮವನ್ನು ಬಿಡಬಾರದು’ ಎಂದರು.
`ಧರ್ಮವೆಂದರೇನು’
`ಅದು ಹುಟ್ಟುವಾಗಲೇ ಇರುವಂಥದು. ಅದು ಹೊರಗಿನಿಂದ ಬರುವಂಥದಲ್ಲ ಯಾವ ಧರ್ಮವು ನಮ್ಮದಾಗಿದೆಯೋ ಆ ಧರ್ಮ ಮಾರ್ಗದಲ್ಲಿ ನಾವು ನಿಷ್ಠೆಯಿಂದ ನಡೆಯಬೇಕು. ನಮ್ಮ ದೇಹದಲ್ಲಿ ರಕ್ತವು ಹೇಗೆ ಹರಿಯುತ್ತದೆಯೋ ಅದೇ ರೀತಿ ನಮ್ಮ ಎಲ್ಲಾ ಕ್ರಮಗಳಲ್ಲಿಯೂ ಧರ್ಮವೂ ಇರಬೇಕು’
`ಹಾಗೆಂದರೇನು ಸ್ವಾಮೀಜಿ’ ಭ್ರಷ್ಟಾಚಾರದಲ್ಲಿ, ಅನ್ಯಾಯದಲ್ಲಿ, ಅಧರ್ಮದಲ್ಲಿ, ಲಂಚ ರುಷುವತ್ತುಗಳಲ್ಲಿ ನಿರತರಾದ ಲಕ್ಷೕಪಲಕ್ಷ ಮಂದಿ ಕೂಡ ನಿಯತ್ತಿನಿಂದ ದೇವಾಲಯಕ್ಕೆ, ಮಸೀದಿಗೆ, ಇಗರ್ಜಿಗೆ, ಗುರುದ್ವಾರಕ್ಕೆ ಹೋಗ್ತಾರಲ್ಲ ಇವರೆಲ್ಲರ ಕರ್ಮದಲ್ಲಿರೋ ಧರ್ಮವು ಏನು ಕಾಳಸಂತೆಕೋರ, ದುರ್ಮಾಗದಿಂದ ಹಣಗಳಿಸುವವ ಮಾಡುವ ಸಂಧ್ಯಾವಂದನೆಯಲ್ಲಿ ಅಡಗಿರುವ ಧರ್ಮವು ಏನು ಶಸ್ತ್ರಾಸ್ತ್ರಗಳನ್ನು ವಿಷಾನಿಲಗಳನ್ನು, ವಿಷರಾಸಾಯನಿಕಗಳನ್ನು ಉತ್ಪಾದಿಸುವ ಕಾರ್ಖಾನೆಗಳಲ್ಲಿ ಕೆಲಸಮಾಡುವ ಸಾವಿರಗಟ್ಟಲೆ ಸಂಬಳದ ಇಂಜಿನಿಯರುಗಳು ಕೂಡ `ಔಂ ಭೂರ್ಭುವಸ್ವ’ ಅಂತ ದಿನಾ ಉರುಹಾಕುತ್ತಾರಲ್ಲ, ಅದರಲ್ಲಿ ಅಡಗಿರುವ ಧರ್ಮವು ಏನು’
ಶ್ರೀಪಾದರು ಸಂದಿಗ್ಧದಲ್ಲಿ ಸಿಲುಕಿದರು. ಒಂದು ಕ್ಷಣ ಚಿಂತಿಸಿ ಬೇರೆ ವಿಧಿಯಿಲ್ಲದೆ ಹೇಳಿದರು,
`ಇಂಥವರು ಆಷಾಡಭೂತಿಗಳು, ನಿಜವಾದ ನಾಸ್ತಿಕರು, ರಾಕ್ಷಸರು. ಆದರೆ ಧರ್ಮಕ್ಕೆ ಅದ್ಭುತವಾದ ಶಕ್ತಿಯಿದೆ. ಅದು ಎಲ್ಲರನ್ನು ಉದ್ಧರಿಸುತ್ತದೆ’ ಅವರ ದನಿಯಲ್ಲಿ ಸೋಲಿನ ಛಾಯೆಯಿತ್ತು.
ತನ್ನ ಪ್ರಶ್ನೆಗೆ ಸುಮಾರಾಗಿ ಉತ್ತರ ದೊರಕಿತೆನಿಸಿತು ಶಂಕರನಿಗೆ. ಅವನ ಮುಖದಲ್ಲಿ ಮುಗುಳ್ನಗು ಮೂಡಿತು. ಆ ಮುಗುಳ್ನಗುವನ್ನು ಪಾರ್ವತಿಯೂ ಗಮನಿಸಿದಳು.
`ಮುಸಲ್ಮಾನನು ಅಲ್ಲಾನನ್ನು ನಂಬುವುದರ ಮೂಲಕವೇ ಕೈವಲ್ಯ, ಕ್ರೈಸ್ತರು ಏಸುವನ್ನು ನಂಬುವುದರ ಮೂಲಕವೇ ಕೈವಲ್ಯ, ಹಿಂದುವು ಯಾವುದಾದರೊಂದು ದೇವರನ್ನು ನಂಬುವುದರ ಮೂಲಕವೇ ಕೈವಲ್ಯ ಎಂದು ಘೋಷಿಸುತ್ತಾನೆ. ಹಾಗಿರುವಾಗ ಕೈವಲ್ಯ ಅಥವಾ ಮೋಕ್ಷ ಅಂದರೆ ಏನು ಎಂದು ಅರ್ಥಮಾಡಿಕೊಳ್ಳಬೇಕು ಒಂದು ಧರ್ಮವನ್ನು ಅನುಸರಿಸುವಾತನ ದೃಷ್ಟಿಯಲ್ಲಿ ಇನ್ನೊಂದು ಧರ್ಮದ ಅನುಯಾಯಿ ಅಧರ್ಮಿಯೆನಿಸಿಕೊಳ್ಳುವುದಾದುದರಿಂದ ಯಾವುದನ್ನು ನಿಜವಾದ ಧರ್ಮವೆಂದು ತಿಳಿಯಬೇಕು’ ಶಂಕರ ಕೇಳಿದ.
`ಈ ವಾದ ವಿವಾದ, ಘೋಷಣೆ, ಹಠಮಾರಿತನ ಅರ್ಥಹೀನ, ಎಲ್ಲಾ ಧರ್ಮಗಳೂ ಸಾರುವುದು ಒಂದೇ ತತ್ವವನ್ನು. ಬೇರೆ ಬೇರೆ ಧರ್ಮಗಳು ಕೈವಲ್ಯವನ್ನು ಸಾಧಿಸುವ ಬೇರೆ ಬೇರೆ ದಾರಿಗಳು’
`ಹಾಗಿದ್ದರೆ ನಾನು ಹಿಂದುವಾಗಿಯೇ ಆ ಕೈವಲ್ಯ ಸಾಧಿಸಬೇಕೆಂದೇನು ಮುಸಲ್ಮಾನನಾಗಿಯೂ ಅದನ್ನು ಸಾಧಿಸಬಹುದು ಅಥವಾ ಅಂಥ ಹೆಸರೊಂದನ್ನು ಉಪಯೋಗಿಸಿಕೊಳ್ಳದೇನೇ ಸನ್ಮಾರ್ಗಿಯೂ, ಸದ್ಧರ್ಮಿಯೂ ಆಗಿ ಜೀವಿಸಬಹುದು ಅಲ್ಲವೆ’
`ಅದು ನಿಜ. ಆದರೆ ನಮ್ಮದಾದ ಧರ್ಮವನ್ನು ನಾವು ಬಿಡಬಾರದು’
ಯಾಕೆಂದು ಕೇಳಲೆ ಬೇಡವೆ ಎಂದು ಚಿಂತಿಸಿದ ಶಂಕರ. ಬಹುಶಃ ಆ ಪ್ರಶ್ನೆಗೆ ನೇರ ಉತ್ತರ ಸಿಗದು. ಮತ್ತದೇ ಪಲಾಯನವಾದದ ಉತ್ತರ ಬರಬಹುದು ಎಂದುಕೊಂಡು ಸುಮ್ಮನಾದ. ಸ್ವಲ್ಪ ತಡೆದು ಹೇಳಿದ,
`ಪರಮಾತ್ಮನೆಂಬುವನು ಭಾರತಕ್ಕೊಬ್ಬ, ಯುರೋಪಿಗೊಬ್ಬ, ಎಂದಿರಲು ಸಾಧ್ಯವಿಲ್ಲ. ಇಡೀ ಪೃಥ್ವಿಗೆ ಒಂದೇ ಮತ ಒಂದೇ ಜಾತಿ ಒಂದೇ ಭಾಷೆ ಯಾಕೆ ಪರಮಾತ್ಮ ಮಾಡಲಿಲ್ಲ ಎಂದು ತಿಳಿಯುತ್ತಿಲ್ಲ. ನಮ್ಮಲ್ಲಿರುವ ಅದ್ಭುತವಾದ ಸಂಸ್ಕೃತ ಶ್ಲೋಕಗಳ ಶಕ್ತಿಯಿಲ್ಲದೆ ಪಾಶ್ಚಾತ್ಯರು ರೇಡಿಯೋ, ವಿಮಾನ, ಟೀವಿ ಕಂಪ್ಯೂಟರ್ ಇತ್ಯಾದಿ ಸಾವಿರ ಅದ್ಭುತಗಳನ್ನು ಸೃಷ್ಟಿಸಿದರು. ಮಹಾಗ್ರಂಥಗಳನ್ನು ರಚಿಸಿದರು, ರಾಜ್ಯಗಳನ್ನು ಆಳಿದರು ಎಂಬುದು ಸೋಜಿಗಪಡಬೇಕಾದ ಸಂಗತಿ. ಅರೆನಾಸ್ತಿಕರಾದ ಅಮೆರಿಕನರು ಮತ್ತು ದೇವರನ್ನು ಇಲ್ಲವಾಗಿಸಿದ ರಶ್ಯನರು ಇಂದು ಭೂಮಿಯ ಮೇಲೆ ಮಾತ್ರವಲ್ಲ, ವಿಶ್ವದಲ್ಲೇ ತಮ್ಮ ಮೇಲ್ಮೆಯನ್ನು ಸಾಧಿಸಿದ್ದಾರೆ ಎನ್ನುವುದು ನಿಜಕ್ಕೂ ಆಶ್ಚರ್ಯವುಂಟು ಮಾಡ್ತದೆ’
`ಇವೆಲ್ಲ ಭೌತಿಕ ಸಾಧನೆಗಳು. ಇವು ನಶ್ವರ. ಆಧ್ಯಾತ್ಮಿಕವಾದ ಸಾಧನೆಯೇ ನಿಜವಾದ ಸಾಧನೆ. ಅದು ಶಾಶ್ವತ. ಆಧ್ಯಾತ್ಮಿಕ ಶಕ್ತಿಯು ಗಂಗೆಯ ಪ್ರವಾಹದಂತೆ ನಿರಂತರ. ಭೌತಿಕ ಸಾಧನೆಯು ಮಳೆಯ ನೀರಿನಂತೆ, ಸ್ವಲ್ಪ ಕಾಲ ಮಾತ್ರವೇ ಇರುತ್ತದೆ’
ಶಂಕರ ಮುಗುಳ್ನಕ್ಕ. ಪಾರ್ವತಿ ಗಂಭೀರವಾಗಿರಲು ಯತ್ನಿಸಿ ಸಫಲಳಾದಳು.
ಶ್ರೀಪಾದರು ಮಾತು ಸೇರಿಸಿದರು,
`ನಾವು ಅನುಸರಿಸುವ ಧರ್ಮಮಾರ್ಗದಿಂದ ಮಾನವ ಕಲ್ಯಾಣವಾಗಬೇಕು. ಆಗಷ್ಟೇ ಸುಖ, ಶಾಂತಿ, ಸಮೃದ್ಧಿ ಉಂಟಾಗುವುದು’
`ಎಲ್ಲಿ ಆಗುತ್ತಿದೆ ಮಾನವ ಕಲ್ಯಾಣ ಭೂಮಿ ವಿನಾಶದ ಕಡೆಗೆ ಮುನ್ನುಗ್ಗುತ್ತಿದೆ. ವಿನಾಶದ ದಾರಿಯನ್ನೇ ಪ್ರಗತಿಯೆಂದು ಕರೆಯಲಾಗುತ್ತಿದೆ. ಎಲ್ಲಿದೆ ಮಾನವ ಕಲ್ಯಾಣದ ದಾರಿ’
`ಆದ್ದರಿಂದಲೇ ಧರ್ಮವನ್ನು ಬಿಡಬಾರದು ಎಂದು ನಾವು ಅಪ್ಪಣೆ ಕೊಡಿಸಲು ಕಾರಣ. ಧರ್ಮವು ಮಾತ್ರವೇ ನಮ್ಮನ್ನು ರಕ್ಷಿಸುತ್ತದೆ. ಧರ್ಮವೇ ನಮ್ಮ ಜೀವನದ ಮೂಲಮಂತ್ರ’ ಶ್ರೀಪಾದರೆಂದರು.
ಇನ್ನು ಧರ್ಮದ ಬಗ್ಗೆ ಏನು ಕೇಳಿಯೂ ಪ್ರಯೋಜನವಿಲ್ಲವೆಂದುಕೊಂಡು ಸ್ವಲ್ಪ ತಡೆದು ಶಂಕರನೆಂದ,
`ಕುರಾನು ದೇವರಿಂದ ಹೇಳಲ್ಪಟ್ಟಿತು ಎಂದು ಹೇಳಲಾಗುತ್ತದೆ. ಬೈಬಲ್ ದೇವರಿಂದ ಹೇಳಲ್ಪಟ್ಟಿತು ಎನ್ನಲಾಗುತ್ತದೆ. ಬಹುಶಃ ಮನುಧರ್ಮಶಾಸ್ತ್ರವೂ ದೇವರ ನಾಲಿಗೆಯಿಂದಲೇ ಬಂದಿರಬಹುದು. ಆದರೆ ಇವುಗಳಲ್ಲೆಲ್ಲಾ ಸಾಕಷ್ಟು ವಿರೋಧಾಭಾಸಗಳು, ಅವಿವೇಕದ ಮಾತುಗಳು ಕಾಣಸಿಗುತ್ತವಲ್ಲ
`ನಿಜ. ಈ ಗ್ರಂಥಗಳೆಲ್ಲ ಮತಗುರುಗಳಿಂದ ಸೃಷ್ಟಿಸಲ್ಪಟ್ಟವುಗಳು. ಗುರುಗಳು, ಮತಪಂಡಿತರುಗಳು ಅವುಗಳನ್ನು ತಮಗೆ ತೋರಿದಂತೆ ಹಿಗ್ಗಿಸುತ್ತಾ ಹೋದರು. ಒಬ್ಬ ಏನು ಬರೆದಿದ್ದ, ಯಾವ ಅರ್ಥದಲ್ಲಿ ಬರೆದಿದ್ದ ಎಂದು ಇನ್ನೊಬ್ಬನಿಗೆ ತಿಳಿದಿರಲಿಲ್ಲ. ಆದುದರಿಂದ ಬರೆದುದನ್ನೇ ಬರೆದರು. ಮೊದಲೇ ಇದ್ದ ವಾಕ್ಯದ ವಿರುದ್ಧವಾದದುದನ್ನು ಬರೆಯುತ್ತಿದ್ದೇನೆ ಎಂಬುದು ಬರೆಯುವವನಿಗೆ ಗೊತ್ತಾಗಲಿಲ್ಲ.  ದೇವರು ಮನುಷ್ಯನನ್ನು ಸೃಷ್ಟಿಸಿದ. ಡಾರ್ವಿನನ ವಿಕಾಸವಾದ ಸರಿ. ಆ ಪ್ರಕಾರವೇ ದೇವರು ಮನುಷ್ಯನನ್ನು ಮತ್ತುಳಿದುದೆಲ್ಲವನ್ನೂ ಸೃಷ್ಟಿಸಿದ. ಆದರೆ ದೇವರು ಮನುಷ್ಯನಿಗೆ ಧರ್ಮವನ್ನು ಕೊಟ್ಟ. ಇತರ ಪ್ರಾಣಿಗಳಿಗೆ ಅದನ್ನು ಕೊಡಲಿಲ್ಲ. ದೇವರು ಕಾನೂನುಗಳನ್ನು ಖಂಡಿತ ಮಾಡಲಿಲ್ಲ. ಹಾಗೆ ಮಾಡುವುದಾಗಿದ್ದರೆ ಕಾನೂನಿನ ಅಗತ್ಯವಿಲ್ಲದೆ ಮನುಷ್ಯ ಸಂತತಿಯನ್ನೇ ಆತ ಸೃಷ್ಟಿಸಬಹುದಿತ್ತಲ್ಲ ತಪ್ಪು ದಾರಿ ತೋರಿಸಿ ತಪ್ಪು ಮಾಡಿಸಿ ತಿದ್ದುವ ಉಪದ್ವ್ಯಾಪವಾದರೂ ಅವನಿಗೇಕೆ ಆದ್ದರಿಂದ ಅವನು ಮನುಷ್ಯರಿಗೆ ಧರ್ಮವನ್ನು ಕೊಟ್ಟ. ಅದರ ಜೊತೆಯಲ್ಲಿ ಸರಿ ತಪ್ಪುಗಳನ್ನು ನಿರ್ಧರಿಸುವ ಶಕ್ತಿಯನ್ನು ಕೊಟ್ಟ’
`ಈ ಮಾತುಗಳಲ್ಲಿ ಸತ್ಯ ಇದೆ ಅನಿಸಿತು ಶಂಕರನಿಗೆ. ಪರಮಾತ್ಮ ಎಂದರೇನೆಂಬ ಬಗ್ಗೆ ಒಪ್ಪಿಕೊಳ್ಳಬಹುದಾದಂಥ ಒಂದು ಉತ್ತರ ಸ್ವಾಮೀಜಿಯವರ ಮಾತಿನಲ್ಲಿ ಕಾಣಿಸಿತು. ಪರವಾಗಿಲ್ಲ, ಸ್ವಾಮಿಜಿಯವರು ಬುದ್ಧಿವಂತರು ಎಂದುಕೊಂಡ.
`ಇನ್ನೊಂದು ಪ್ರಶ್ನೆ ಸ್ವಾಮೀಜಿ. ಈ ವಿರಕ್ತರೆನಿಸಿಕೊಳ್ಳುವ ಮಂದಿಯೆಲ್ಲ ಹೆಣ್ಣಿನ ಕುರಿತಾಗಿ ಯಾಕೆ ಅಸಹ್ಯವಾದ ಮಾತುಗಳನ್ನಾಡುತ್ತಾರೆ ಹೆಣ್ಣು ಬರೀ ಮಾಂಸ, ಅಸಹ್ಯ, ಹೇಸಿಗೆ ಎಂದೆಲ್ಲಾ ಯಾಕೆ ಹೇಳ್ತಾರೆ ಹೀಗೆಲ್ಲ ಹೇಳಿ ಹೆಣ್ಣಿನ ಒಂದು ವಿಕಾರವಾದ, ಬೀಭಸ್ವ ಚಿತ್ರವನ್ನು ಮನಸ್ಸಿನಲ್ಲಿ ಸೃಷ್ಟಿಸುವ ಅಗತ್ಯವೇನು ಈ ರೀತಿ ಭಯಹುಟ್ಟಿಸುವಂಥ ಮಾತುಗಳ ಮೂಲಕ ಅವಳನ್ನು ದೂರವಿರಿಸಬೇಕೆಂದು ಬೋಧಿಸುವುದನ್ನು ನೋಡುವಾಗ, ಅದು ಸುಲಭದಲ್ಲಿ ಸಾಧ್ಯವಿಲ್ಲ ಎಂದು ಈ ವಿರಕ್ತರೇ ತಿಳಿದಿರುವಂತೆ ತೋರುತ್ತದಲ್ಲ ವಿರಕ್ತರಿಗೆ ಇಂಥ ಭಯವೇಕೆ’ ಶಂಕರ ಕೇಳಿದ.
ಶ್ರೀಪಾದರು ಮುಗುಳ್ನಕ್ಕು,
`ಎಲ್ಲಿ ಕಂಡಿರಿ ನೀವು ಅಂಥ ಭಯವನ್ನು’ ಎಂದರು.
`ನಾರೀಸ್ತನಭರನಾಭೀದೇಶಂ ದೃಷ್ಟ್ವಾ ಮಾಗಾ ಮೋಹಾವೇಶಂ ಏತನ್ಮಾಂವಸಾದಿ ವಿಕಾರಂ ಮನಸಿ ವಿಚಿಂತಯ ವಾರಂ ವಾರಮ್’ ಎನ್ನುವ ಶಂಕರಾಚಾರ್ಯರ ಭಜಗೋವಿಂದದ ಶ್ಲೋಕದಲ್ಲಿ ಹೆಣ್ಣಿನ ಸ್ತನಗಳು ಮತ್ತು ನಾಭೀಭಾಗಗಳು ಪುರುಷನಿಗೆ ಮರಳಿ ಮರಳಿ ನೋಡಲು ಪ್ರಚೋದನೆ ನೀಡುವಂಥವುಗಳಾದುದರಿಂದ ಅದನ್ನು ನೋಡಬಾರದು, ಅದು ಮಾಂಸ ಮಾತ್ರವಲ್ಲ ಮಾಂಸ ವಿಕಾರ ಎಂದು ವರ್ಣಿಸಲಾಗಿದೆ. ಈ ಮಾತಿನ ಪ್ರಕಾರ ಭೂಮಿಯ ಮೇಲೆ ಎಲ್ಲರೂ ನಡೆದುಕೊಂಡರೆ ಹೇಗಾದೀತು ಮನುಷ್ಯ ಸಂತತಿಯೇ ಇರಲಾರದಲ್ಲ ಹೆಣ್ಣಿನ ಸೃಷ್ಟಿಗೆ ಏನು ಅರ್ಥ  ಹೆಣ್ಣು ಬೇರೆಯೇ ಬಗೆಯ `ಪ್ರಾಣಿ’ ಹೇಗಾದಳು’
`ಈ ಮಾತು ಪರಸ್ತ್ರೕಯ ಕುರಿತಾಗಿ ಇದೆ. ತನ್ನ ಸಹಧರ್ಮಿಣಿಯ ಕುರಿತಾಗಿ ಅಲ್ಲ ಎಂದು ತಿಳಿಯಬೇಕು’
`ಶ್ಲೋಕ ಹಾಗೆ ಹೇಳುವುದಿಲ್ಲ. ಹೆಣ್ಣಿನ ಬಗ್ಗೆ ಮಾತ್ರ ಹೇಳುತ್ತದೆ. ಆದರೂ ಸಹಧರ್ಮಿಣಿಯ ಕುರಿತಾಗಿ ಹೇಳಿದ್ದೆಂದೇ ಭಾವಿಸೋಣ. ಅಂದರೆ, ತನ್ನ ಸಹಧರ್ಮಿಣಿಯ ಅಂಗಾಂಗಳು ಮಾಂಸವಿಕಾರವಲ್ಲ, ಪರಸ್ತ್ರೕಯದ್ದು ಮಾತ್ರ ಮಾಂಸವಿಕಾರ ಎಂದು ನಾವು ತಿಳಿದುಕೊಳ್ಳಬೇಕು ಅರ್ಥಾತ್ ಕಲ್ಪಿಸಿಕೊಳ್ಳಬೇಕು ಎಂದು ಅರ್ಥ. ಆದರೆ ಇದು ಒಂದು ಬಗೆಯ ವಿಕೃತ ಚಿಂತನೆಯಾಯ್ತೇ ವಿನಾ, ಪರಸ್ತ್ರೕ ಪರಸ್ತ್ರೕಯಾದುದರಿಂದ ಅವಳನ್ನು ಬಯಸಬಾರದು ಎಂಬ ವಿವೇಕದ ಮಾತಾಗಲಿಲ್ಲ. ಮತ್ತೂ ಒಂದು ವಿಚಾರ ಏನೆಂದರೆ, ಚಳಿಯಿಂದಾಗಿ ಮೈಮೇಲೆ ದಪ್ಪ ದಪ್ಪದ ಬಟ್ಟೆಗಳನ್ನು ಹೇರಿಕೊಳ್ಳಬೇಕಾದಂಥ ಭೂಲೋಕದ ಹೆಚ್ಚಿನ ದೇಶಗಳ ಜನಸಮುದಾಯಗಳಿಗೆ ಈ ಮಾತು ಅನ್ವಯಿಸುವುದಿಲ್ಲ. ಬಟ್ಟೆಯನ್ನೇ ಹಾಕಿಕೊಳ್ಳದ ಹಲವಾರು ಜನಾಂಗಗಳಿವೆ. ಅವರಿಗೂ ಈ ಮಾತು ಅನ್ವಯಿಸುವುದಿಲ್ಲ. ನಮ್ಮ ದೇಶದಲ್ಲೇ ಸೊಂಟದ ಮೇಲೆ ಉಡುಪು ಉಡದಂಥ ಹಲವಾರು ಗುಡ್ಡಗಾಡು ವರ್ಗದವರಿದ್ದಾರೆ. ಅವರಿಗೂ ಈ ಮಾತು ಅನ್ವಯಿಸುವುದಿಲ್ಲ. ಆದುದರಿಂದ ವಿರಕ್ತ ತಾನು ಹೆಣ್ಣನ್ನು ಹೇಗೆ ಕಂಡನೋ, ಏನು ಭಾವಿಸಿದನೋ ಅದೇ ರೀತಿ ಇತರರಿಗೂ ಬೋಧಿಸಿದ್ದಾನೆ ಎಂದರ್ಥ’
ಶ್ರೀಪಾದರು ಸ್ಪಷ್ಟವಾಗಿ ಗೊಂದಲಕ್ಕೊಳಗಾದಂತೆ ತೋರಿತು. ಅವರು ಸ್ವಲ್ಪ ಹೊತ್ತು ಅವನತ ಮುಖಿಗಳಾದರು. ತಲೆಯೆತ್ತಿದರೆ ಎಲ್ಲಿ ಪಾರ್ವತಿಯನ್ನು ದಿಟ್ಟಿಸಬೇಕಾಗುವುದೋ ಎಂಬ ಭಯ ಅವರನ್ನು ಕಾಡಿತು. ಪಾರ್ವತಿಯನ್ನು ಮೊತ್ತಮೊದಲು ಕಂಡಾಗಲೇ ಅವರ ಕಣ್ಣಿಗೆ ಮಿಂಚೆರಗಿದಂತಾಗಿತ್ತು. ಶಂಕರನ ಪಕ್ಕದಲ್ಲಿ ಕುಳಿತ ಅವಳು ಭುವನಮೋಹಿನಿಯಾದ, ನಾಟ್ಯರಾಜ್ಞಿಯಾದ ಪಾರ್ವತಿಯಂತೆಯೇ ಅವರಿಗೆ ತೋರಿದ್ದಳು. ಅವಳ ಅಪೂರ್ವವಾದ ಸೌಂದರ್ಯವೂ ಅವರ ಮನಸ್ಸನ್ನು ಆಕರ್ಷಿಸಿತ್ತು. ಅವಳನ್ನು ನೋಡುವಾಗ ಏನೋ ಒಂದು ಅದ್ಭುತವಾದ ಆನಂದವು ಸಿಗುತ್ತದೆ, ಆ ರೂಪವು ಚೇತೋಹಾರಿಯಾಗಿದೆ ಎಂದು ಅವರಿಗನಿಸಿತು. ಅವಳ ದುಂಡುಸ್ತನಗಳು, ತೆಳ್ಳಗಿನ ನಾಭೀದೇಶ, ಅವಳ ಸುಂದರವಾದ ನಳಿದೋಳುಗಳು, ತಿಡ್ಡಿ ತೀಡಿದಂಥ ಮುದ್ದಾದ ಗಲ್ಲ ಯಾವುದೂ ಮಾಂಸವಿಕಾರಗಳಾಗಿ ಅವರಿಗೆ ತೋರಿರಲಿಲ್ಲ. ಅವರಲ್ಲಿ ಆ ಹೊತ್ತು ಕಾಮವಿಕಾರವುಂಟಾಗಿರಲಿಲ್ಲವೇನೋ ನಿಜ. ಆದರೆ ಅವರು ಕಂಡುದೆಲ್ಲ ಅವರಲ್ಲಿ ಸೌಂದರ್ಯಾನುಭೂತಿಯ ಲಹರಿಗಳನ್ನುಂಟು ಮಾಡಿತ್ತು. ಪಾರ್ವತಿ ಒಂದು ಸುಂದರ ಕಾವ್ಯದಂತೆ, ಸುಂದರ ಶಿಲ್ಪದಂತೆ, ಸುಂದರ ಸಂಗೀತದಂತೆ, ಮನೋಹಾರಿಯಾದ ಪ್ರಕೃತಿಯ ಅಧಿದೇವತೆಯಂತೆ ತೋರಿದಳು. ಶಂಕರ ತನಗಿಂತ ಎಷ್ಟೋ ಭಾಗ್ಯಶಾಲಿ ಅನಿಸಿತ್ತು ಶ್ರೀಪಾದರಿಗೆ. ಅವರ ಖಾಸಗಿ ಕೋಣೆಯ ಬೀರುವಿನಲ್ಲಿ ಕಾಮಶಾಸ್ತ್ರದ ಪುಸ್ತಕಗಳಿದ್ದುವು. ರೋಚಕವಾದ ಲೈಂಗಿಕ ಕತೆಗಳ ಪುಸ್ತಕಗಳಿದ್ದುವು. ನಗ್ನ ಸುಂದರಿಯರ ಚಿತ್ರಗಳ ಆಲ್ಬಮ್ ಇತ್ತು. ಸಂಭೋಗದ ಚಿತ್ರಗಳಿದ್ದುವು. ಕೋನಾರ್ಕದ, ಖಜುರಾಹೋದ ಶಿಲ್ಪಗಳ ಭಾವಚಿತ್ರಗಳಿರುವ ಆಲ್ಬಮ್ ಇತ್ತು. ಆದರೆ ಶ್ರೀಪಾದರು ಮಠಾಧೀಶರಾದ ಮೇಲೆ ಹೆಣ್ಣಿನ ಸಂಗ ಮಾಡಿರಲಿಲ್ಲ. ಹೆಣ್ಣನ್ನು ಸ್ಪರ್ಷಿಸಿರಲಿಲ್ಲ. ಈ ದಿನ ಅವರಿಗೆ ಅನಿಸಿತು, ಏನು ಬದುಕು ಇದು ಮನುಷ್ಯನಂತೆ ಬದುಕಲಾರದ ಬದುಕು ಎಂಥ ಬದುಕು ಈ ಮಠದ ಪೀಠದಲ್ಲಿ ಅರ್ಧ ಶತಮಾನ ಕುಳಿತರೆ ಸಿಗುವ ಸುಖಕ್ಕಿಂತ ಈ ಪಾರ್ವತಿಯಂಥ ಒಂದು ಹೆಣ್ಣನ್ನು ಒಂದು ಗಳಿಗೆ ಅಪ್ಪಿಕೊಳ್ಳುವುದರಲ್ಲಿ ಹೆಚ್ಚು ಸುಖವಿದೆ ಅನಿಸಿತು. ಕಷ್ಟಪಟ್ಟು ತನ್ನ ಮನಸ್ಸನ್ನು ನಿಯಂತ್ರಣದಲ್ಲಿರಿಸಿಕೊಂಡರು ಶ್ರೀಪಾದರು.
ಶ್ರೀಪಾದರು ಮೌನ ತಾಳಿದುದನ್ನು ಕಂಡು ಅವರನ್ನು ಕಾಡುತ್ತಿರುವ ದ್ವಂದ್ವವೇನೆಂದು ತಿಳಿಯದೆ, ಶಂಕರ ಹೇಳಿದ,
`ಆದರೆ ಶಂಕರಾಚಾರ್ಯರು ತಾನು ದೇವರಲ್ಲ, ದೈವಾಂಶ ಸಂಭೂತನಲ್ಲ ಮನುಷ್ಯ ಎಂಬುದಕ್ಕೆ ಸಾಕಷ್ಟು ಪುರಾವೆಗಳನ್ನು ಒದಗಿಸಿದ್ದಾರೆ. ಅವರನ್ನು ದೈವಾಂಶ ಸಂಭೂತನನ್ನಾಗಿಸಿ, ಆಜನ್ಮ ಬ್ರಹ್ಮಚಾರಿ ಎಂದು ಅವರಿಗೆ ಬಿರುದುಗಳನ್ನು ನೀಡಿ ಅದಕ್ಕೆ ತಕ್ಕಂತೆ ಕತೆ ಕಟ್ಟಿದ್ದು ಅವರು ತೋರಿಸಿದ ಮಾನವೀಯ ಧರ್ಮದ ಹಾದಿಯಲ್ಲಿ ನಡೆಯಲಾರದೆ ಕುಂಟಿ ನಡೆದವರು’
ಶ್ರೀಪಾದರು ಥಟ್ಟನೆ ತಲೆಯೆತ್ತಿದರು. ಅವರ ಮುಖದಲ್ಲಿ ಆಶ್ಚರ್ಯವಿತ್ತು.
`ಏನು ಕಟ್ಟಿದ ಕತೆ ಶಂಕರಾಚಾರ್ಯರು ಬ್ರಹ್ಮಚಾಚಾರಿಯೇ ಆಗಿದ್ದರು’ ಅವರೆಂದರು.
ಒಂದು ಕ್ಷಣ ತಡೆದು ಶಂಕರ ಕೇಳಿದ,
`ಸಂಸ್ಕಾರವೆಂಬುದು ದೇಹಕ್ಕೆ ಸಂಬಂಧಿಸಿದ್ದೋ ಆತ್ಮಕ್ಕೆ ಸಂಬಂಧಿಸಿದ್ದೋ’
`ಆತ್ಮಕ್ಕೆ ಸಂಬಂಧಿಸಿದ್ದು’
`ಪಾಪ ಪುಣ್ಯ ಎಂಬುದೆಲ್ಲ ಆತ್ಮಕ್ಕೆ ಅಂಟುವವುಗಳು ಅಲ್ಲವೆ’
`ಹೌದು. ದೇಹ ನಿಮಿತ್ತ ಮಾತ್ರ. ಕರ್ಮವು ದೇಹವಿಲ್ಲದೆ ಜರಗಲಾರದು. ಆತ್ಮವು ಕೈ, ದೇಹವು ಬರೀ ಆಯುಧ. ಕರ್ಮಫಲವು ಆತ್ಮಕ್ಕೇ ಹೊರತು ದೇಹಕ್ಕಲ್ಲ’
`ಮಂಡನಮಿಶ್ರನ ಪತ್ನಿ ಉಭಯಭಾರತಿಯೊಡನೆ ನಡೆದ ವಾದದಲ್ಲಿ ಕಾಮದ ಕುರಿತಾದ ಆಕೆಯ ಪ್ರಶ್ನೆಗಳಿಗೆ ಉತ್ತರಿಸಲಾಗದೆ ಸೋತ ಶಂಕರರು ಮತ್ತೆ ವಾದಿಸಲು ಒಂದು ವರ್ಷದ ಅವಧಿ ಕೇಳಿದರು. ರಾಜ ಅಮರಸೇನನ ಪಾರ್ಥಿವ ಶರೀರವನ್ನು ಪ್ರವೇಶಿಸಿ ಒಂದು ವರ್ಷ ಹಗಲಿರುಳೆನ್ನದೆ ಅವನ ಪತ್ನಿಯೊಡನೆ ಭೋಗವಿಲಾಸ ನಡೆಸಿ, ಕಾಮಚರ್ಚೆ ಮಾಡಿ, ಕಾಮವೆಂದರೇನೆಂದು ಕಂಡುಕೊಂಡರು. ಮಾತ್ರವಲ್ಲ, ಕಾಮ ಕ್ರೀಡೆಯ ಮೋಹಸಮುದ್ರದಲ್ಲಿ ಮುಳುಗಿ ಬಹಳ ಕಾಲ ತಾನ್ಯಾರೆಂಬುದನ್ನು ಮರೆತರು. ಶಿಷ್ಯರು ಸೇರಿ ಅವರನ್ನು ಎಚ್ಚರಿಸಿ ತರಬೇಕಾಯಿತು. ಅವರು ಮತ್ತೆ ತನ್ನ ಶರೀರಕ್ಕೆ ಮರಳಿ ಉಭಯಭಾರತಿಯೊಡನೆ ವಾದದಲ್ಲಿ ಗೆದ್ದರು. ಅವರ ಲೈಂಗಿಕ ಅನುಭವ ದೇಹದ್ದಲ್ಲ. ಮನಸ್ಸಿನದ್ದು, ಆತ್ಮದ್ದು. ಹಾಗಿದ್ದರೆ ಅವರನ್ನು ಬ್ರಹ್ಮಚಾರಿಯೆನ್ನಲು ಹೇಗೆ ಸಾಧ್ಯ’
ಶ್ರೀಪಾದರು ಒಂದು ಕ್ಷಣ ಅಧೀರರಾದಂತೆ ತೋರಿದರೂ,
`ಬ್ರಹ್ಮಚಾರಿ ಎಂಬ ಪದಕ್ಕೆ ಬರೀ ಸ್ತ್ರೕಸಂಗ ಮಾಡದವನು ಎಂದು ಸೀಮಿತ ಅರ್ಥವಲ್ಲ, ವಿಷಯಾಸಕ್ತಿಯಿಲ್ಲದವನು ಎಂಬುದೇ ಸರಿಯಾದ ಅರ್ಥ. ಶ್ರೀಕೃಷ್ಣನನ್ನು ಬ್ರಹ್ಮಚಾರಿಯೆಂದು ತಿಳಿಯುವುದು ಆ ಕಾರಣದಿಂದಲೇ. ಕೃಷ್ಣ ರಾಧೆಯರ ಸಂಬಂಧ ದೈಹಿಕ ಸಂಬಂಧವಲ್ಲ, ಮಾನಸ ಸಂಬಂಧ, ಆತ್ಮ ಆತ್ಮಗಳ ಸಂಬಂಧ. ಶಂಕರರು ರಾಣಿಯೊಡನೆ ಭೋಗವಿಲಾಸದಲ್ಲಿದ್ದಾಗಲೂ ಅವರ ಆತ್ಮವು ನಿರ್ಲಿಪ್ತವಾಗಿತ್ತು’
ಶಂಕರ ಮುಗುಳ್ನಕ್ಕು ನುಡಿದ,
`ಅದು ಅಪೂರ್ವವಾದ ನಿರ್ಲಿಪ್ತತೆ. ಭೋಗ ವಿಲಾಸದಲ್ಲಿ ಮಗ್ನನಾಗಿದ್ದಾಗಲೂ ಆತ್ಮ ನಿರ್ಲಿಪ್ತವಾಗಿರುವುದು ಹೇಗೆ ಎಂದು ನನ್ನಂಥವನಿಂದ ಅರ್ಥ ಮಾಡಿಕೊಳ್ಳಲು ಸಾಧ್ಯವಿಲ್ಲ. ತಮ್ಮದೂ ಅದೇ ಬಗೆಯ ನಿರ್ಲಿಪ್ತತೆ ಅಂತ ಸಾವಿರಾರು ಮಂದಿ ಹೇಳಿದರೆ ಅಲ್ಲ ಎಂದು ಹೇಳುವುದು ನನ್ನಿಂದ ಅಸಾಧ್ಯ. ಆದರೆ ಒಂದು ವಿಷಯ. ದೇಹ ನಿಮಿತ್ತವೆಂದಾಗಿದ್ದರೆ ಶಂಕರಾಚಾರ್ಯರಿಗೆ ಪರಕಾಯ ಪ್ರವೇಶ ಮಾಡಬೇಕಾದ ಅಗತ್ಯವೇನಿತ್ತು ನಿರ್ಲಿಪ್ತವಾದ ಆತ್ಮದಿಂದ ತನ್ನ ದೇಹವನ್ನು ಉಪಯೋಗಿಸಿಯೇ ಕಾಮವೇನೆಂದು ಕಂಡುಕೊಳ್ಳಬಹುದಾಗಿತ್ತಲ್ಲ’
`ದೇಹವು ದೇವಾಲಯ. ಆತ್ಮ ದೇವರು. ದೇಹವನ್ನು ಕಲುಷಿತಗೊಳಿಸಬಾರದು ಎಂಬುದು ಅವರ ಇಚ್ಛೆಯಾಗಿತ್ತು’
`ದೇಹವು ಕಲುಷಿತವಾಗುವುದಿಲ್ಲ ಸ್ವಾಮೀಜಿ. ಕಲುಷಿತವಾಗುವುದು ಮನಸ್ಸು. ಮನಸ್ಸು ಗ್ರಹಿಸಿದ್ದು ಮಾತ್ರವೇ ಅನುಭವ, ಜ್ಞಾನ, ಉಳಿದುದು ಅಲ್ಲ. ನನ್ನ ದೃಷ್ಟಿಯಲ್ಲಿ ಶಂಕರರು ಸತ್ತ ಮನುಷ್ಯನ ದೇಹವನ್ನು ಹೊಕ್ಕು ಅವನ ಹೆಂಡತಿಯೊಡನೆ ಕ್ರೀಡಿಸಿದ್ದು ಧರ್ಮವಲ್ಲ. ದೇಹ ನಿಮಿತ್ತ ಮಾತ್ರ; ಮಾಡುವುದೆಲ್ಲ ಮನಸ್ಸು. ವ್ಯಭಿಚಾರ ದೇಹದಲ್ಲ, ಮನಸ್ಸಿನದು’ ಎಂಬುದು ಈ ಕತೆಯನ್ನು ಸೃಷ್ಟಿಸಿದ ಜನರಿಗೆ ಹೊಳೆದಿರಲಿಲ್ಲ ಅಂತ ಕಾಣುತ್ತೆ’
`ಸೃಷ್ಟಿಸಿದ ಕತೆ ಏನು’
`ಅದೇ ಪರಕಾಯ ಪ್ರವೇಶದ ಕತೆ. ನಿಜವಾದ ಕತೆ ಏನಿರಬಹುದೆಂದರೆ ಶಂಕರರು ಒಬ್ಬಳು ಕ್ಷತ್ರಿಯ ಸ್ತ್ರೕಯೊಡನೆ ಒಂದು ವರ್ಷ ಮನುಷ್ಯ ಸಹಜ ಕಾಮಜೀವನ ನಡೆಸಿದರು. ವಿಷಯಾಸಕ್ತಿಯಿಂದಲ್ಲ, ಲಂಪಟತನದಿಂದಲ್ಲ. ಕಾಮವೆಂದರೇನೆಂದು ತಿಳಿದುಕೊಳ್ಳುವುದಕ್ಕಾಗಿಯೇ ಎಂದುಕೊಳ್ಳಲು ಅಡ್ಡಿಯಿಲ್ಲ. ಯಾಕೆಂದರೆ, ಅವರು ಜ್ಞಾನ ಪಿಪಾಸು. `ತಿಳಿದುಕೊಳ್ಳುವುದು’ ಅವರಿಗೆ ಮುಖ್ಯವಾಗಿತ್ತು. ಅಲ್ಲದೆ, ಅದು ಒಂಬತ್ತನೇ ಶತಮಾನ. ಅಂದಿನ ಸಮಾಜದ ರೀತಿ ನೀತಿ ಬೇರೆ ಇತ್ತು. ಬ್ರಾಹ್ಮಣನ ಭೋಗಕ್ಕೆ ಕ್ಷತ್ರಿಯ ತನ್ನ ಹೆಂಡತಿಯನ್ನು ಕೊಡುತ್ತಿದ್ದ. ಆ ಪದ್ಧತಿ ಕೇರಳದಲ್ಲಿ ಶಂಕರರು ಹುಟ್ಟಿದ ನೆಲದಲ್ಲಿ ಮೊನ್ನೆ ಮೊನ್ನೆಯವರೆಗೂ ಇತ್ತು. ಸ್ವಲ್ಪ ಮಟ್ಟಿಗೆ ಈಗಲೂ ಇದೆ. ಶಂಕರರು ದಿವ್ಯಮಾನವ, ಅಪೂರ್ವ ಜ್ಞಾನಿ, ಅಂಥ ವ್ಯಕ್ತಿಗೆ ರಾಜನೊಬ್ಬ ತನ್ನ ಹೆಂಡತಿಯನ್ನು ಒಂದು ವರ್ಷ ಕಾಲ ನೀಡಿದ್ದರೆ ಆಶ್ಚರ್ಯವೇನಲ್ಲ. ಅವನಿಗೆ ಬೇರೆ ಎಷ್ಟೋ ಹೆಂಡಿರು ಇರಬಹುದು. ಅಂದಿನ ಹೆಣ್ಣು ಇಂದಿನ ಹೆಣ್ಣಿನಂತಲ್ಲ. ಅಂದು ಅವಳು ದನಕರುಗಳಂತೆ, ಫಲಪುಷ್ಟಗಳಂತೆ, ತಾಂಬೂಲದಂತೆ ಒಂದು ವಸ್ತುವಾಗಿದ್ದಳು. ಅವಳನ್ನು ದಾನ ಮಾಡಲಾಗುತ್ತಿತ್ತು. ಒತ್ತೆಯಿಡಲಾಗುತ್ತಿತ್ತು. ಮಾರಾಟ ಮಾಡಲಾಗುತ್ತಿತ್ತು. ಅವಳಿಗೆ ಯಾವ ಸ್ಥಾನವೂ ಇರಲಿಲ್ಲ. ಅವಳಿಗಿದ್ದುದು ಗಂಡಿನ ಭೋಗವಸ್ತುವಾಗುವ ಒಂದು ಸ್ಥಾನ ಮಾತ್ರ’ ಎಂದು ಶಂಕರ ವಿಷಯಾಂತರವಾಯ್ತೇನೋ ಎಂದು ಅಳುಕಿ ತುಸು ತಡೆದು, `ಬಹುಶಃ ಈ ಅನುಭವದ ಬಳಿಕ ಶಂಕರಾಚಾರ್ಯರು ಹೆಣ್ಣಿನ ಸೌಂದರ್ಯವನ್ನು ಅರ್ಥಮಾಡಿಕೊಂಡಿದ್ದಿರಬೇಕು. ಭಜಗೋವಿಂದದಲ್ಲಿ ಹೆಣ್ಣಿನ ಸ್ತನಗಳನ್ನು ಮಾಂಸವಿಕಾರಗಳೆಂದು ಕರೆದ ಶಂಕರಾಚಾರ್ಯರು `ಲಕ್ಷೀಲಸತ್ಕುಚ ಸರೋರುಹ ರಾಜಹಂಸ’ ಎಂದು ಲಕ್ಷಿಯನ್ನು ವರ್ಣಿಸಿದರು. `ಕೃತ ಸ್ಥಾಣು ಸ್ಥಾನಾ ಕುಚಫಲನಾತಾ ಸುಕ್ತಿಸರಸಾ’ ಎನ್ನುತ್ತಾ ಅವಳ ಕೈ, ಕಾಲು, ಕೂದಲು ಎಲ್ಲವನ್ನೂ ಸುಂದರವಾಗಿ ವರ್ಣಿಸುತ್ತಾರೆ’
`ಅದೆಲ್ಲ ದೇವರ ಕುರಿತಾದ ಸ್ತ್ರೕತ್ರವಾಗಿದೆ’ ಶ್ರೀಪಾದರು ಗಂಭೀರವಾಗಿ ನುಡಿದರು.
`ಅದೇ ಆಶ್ಚರ್ಯ. ಆಗ ಶಂಕರರಿಗೆ ತಮ್ಮ ಅದ್ವೈತ ಸಿದ್ಧಾಂತವೂ ಮರೆತುಹೋಗಿರಬೇಕೆಂದು ತೋರುತ್ತದೆ. ಯಾಕೆಂದರೆ, ವಾಸ್ತವದಲ್ಲಿ, ಅವರು ಸಾಮಾನ್ಯ ಮನುಷ್ಯರೇ ಆಗಿದ್ದರು. `ಮುಖೇ ತಾಂಬೂಲಂ ನಯನಗುಲೇ ಕಜ್ವಲಾ ಕಲಾ!’ ಭವಾನಿಯೂ ಮನುಷ್ಯರಂತೆ ತಾಂಬೂಲವನ್ನು ಮೆಲ್ಲುತ್ತಾಳೆ, ಕಾಡಿಗೆಯನ್ನು ಬಳಿಯುತ್ತಾಳೆ! ದೇವರನ್ನೂ ಅವರು ಮನುಷ್ಯ ರೂಪದಲ್ಲಿ ಕಂಡರು. ಚಂಡಾಲನನ್ನೂ ಅವರು ದೇವರ ರೂಪದಲ್ಲಿ ಕಂಡರು. ನನ್ನ ದೃಷ್ಟಿಯಲ್ಲಿ ಶಂಕರಾಚಾರ್ಯರು ಬ್ರಹ್ಮಚಾರಿ, ವಿರಕ್ತ, ಸ್ವಾಮೀಜಿ, ಮಠದ ಆಸ್ತಿ ಏನೂ ಅಲ.್ಲ ಅವರು ಒಬ್ಬ ಕವಿ, ದಾರ್ಶನಿಕ, ಮನುಷ್ಯ. ಅವರನ್ನು ತಮ್ಮಂಥವರನ್ನಾಗಿಸಿದ ಮಠದ ಸ್ವಾಮಿಗಳು ಅನ್ಯಾಯ ಮಾಡಿದ್ದಾರೆ. ಅವರನ್ನು ದೈವಾಂಶಸಂಭೂತರೆಂದು ಕರೆದು ಅವರ ಪಕ್ಕದಲ್ಲಿ ನಿಲ್ಲುವ ಅವಕಾಶ ಸಂಪಾದಿಸಿದ್ದಾರೆ. ಎಲ್ಲರೂ ನಮ್ಮಂಥವರೇ. ಯಾರೂ ದೈವಾಂಶ ಸಂಭೂತರಲ್ಲ’
ಒಂದು ಕ್ಷಣ ತಡೆದು ಶ್ರೀಪಾದರು ಮುಗುಳ್ನಗುತ್ತಾ ನುಡಿದರು,
`ಶಂಕರಾಚಾರ್ಯರು ಸಾಮಾನ್ಯ ಮನುಷ್ಯ ಎಂಬ ವಾದ ನಿಮ್ಮದು ಅಲ್ಲವೆ’
`ಹೌದು’
`ನಾನು ಅಲ್ಲವೆನ್ನುವುದಿಲ್ಲ. ನಾವೆಲ್ಲರೂ ಸಾಮಾನ್ಯ ಮನುಷ್ಯರೇ’
`ಅಲ್ಲ. ನೀವು ಬೇರೆ, ನಾವು ಬೇರೆ. ಈ ಕಾರಣದಿಂದಲೇ ಹಿಂದೂಧರ್ಮವು ಜೀರ್ಣ ಹೊಂದಿತು. ಕ್ರೈಸ್ತಗುರು ಜನರ ನಡುವೆ ಹೋಗ್ತಾನೆ, ಅವರ ಕೈ ಕುಲುಕುತ್ತಾನೆ, ಅವರನ್ನು ಅಪ್ಪಿಕೊಳ್ತಾನೆ. ಮುಸಲ್ಮಾನರ ಮುಲ್ಲಾ ಜನರ ನಡುವೆ ಹೋಗ್ತಾನೆ, ತಲೆ ಬಾಗ್ತಾನೆ, ಜನರನ್ನು ಅಪ್ಪಿಕೊಳ್ತಾನೆ. ಆದ್ದರಿಂದ ಅವರ ಧರ್ಮದ ಕೊಳ್ಳ ಸಾಗರವಾಯಿತು. ಆದರೆ ನಮ್ಮ ಮಠದ ಧರ್ಮಚಾರ್ಯರುಗಳು ಏನು ಮಾಡಿದರು ಜನರಿಂದ ದೂರ ನಿಂತರು. ಜನರನ್ನು ಅಡ್ಡ ಬೀಳಿಸಿದರು. ಕಾಲು ತೊಳೆಸಿದರು. ಅವರಿಂದ ಪೂಜೆ ಮಾಡಿಸಿಕೊಂಡರು. ಅಷ್ಟು ಸಾಲದೆಂದು ಶಂಕರನನ್ನು, ಮಧ್ವನನ್ನು, ರಾಮಾನುಜನನ್ನು ತಮ್ಮ ಸಾಲಿಗೆ ಸೇರಿಸಿಕೊಂಡರು. ಕೃಷ್ಣನನ್ನು ಒಳಗಿರಿಸಿ ಜನರನ್ನು ಹೊರಗಿರಿಸಿದರು. ಪ್ರಶ್ನೆಗಳು ಬಂದಾಗ ದೃಷ್ಟಾಂತಗಳನ್ನು ಕೊಟ್ಟು ಕತೆ ಹೇಳಿ ಮೂಲ ವಾದವನ್ನು ಮರೆಸಿದರು. ಜನರು ದೃಷ್ಟಾಂತಗಳಲ್ಲಿ ಮೈಮರೆತು ಕುರಿಗಳಂತೆ ತಲೆಯಾಡಿಸಿದರು’
`ದೃಷ್ಟಾಂತಗಳಿಂದ ಏನು ದೋಷ’ ಶ್ರೀಪಾದರು ಕುತೂಹಲದಿಂದ ಕೇಳಿದರು.
`ಪ್ರತಿಯೊಂದು ಪ್ರಶ್ನೆಗೂ ದೃಷ್ಟಾಂತವೇ ಉತ್ತರವಾಗಿಬಿಡ್ತದೆ. `ದೇವರು ಅಂದರೇನು’ ಅಂತ ಕೇಳಿದರೆ, `ದೇವರು ಅಂದರೆ ನಿನ್ನೊಳಗೆ ಇರುವಂಥದು’ ಎಂಬ ಉತ್ತರ ಬರಬಹುದು. ಆದರೆ `ಅದು ನಿಜ. ಆದರೆ ಅದನ್ನು ಕಾಣುವ, ಅರ್ಥಮಾಡಿಕೊಳ್ಳುವ, ಅನುಭವಿಸುವ ವಿಧಾನವೇನು’ ಅಂಥ ಕೇಳಿದರೆ `ಅಯ್ಯೊ ಮೂಢ! ನಿನ್ನದು ಉಪ್ಪೆಲ್ಲಿದೆ ಎಂದು ಸಾಗರದ ನೀರಿನಲ್ಲಿ ಉಪ್ಪನ್ನು ಹುಡುಕುವ ಉಪ್ಪಿನ ಪಾಡು. ಉಪ್ಪು ನೀರು ಸೇರಿದೊಡನೆ ನೀರಾಗಿ ಬಿಡ್ತದೆ. ಉಪ್ಪು ತನ್ನ ಉಪ್ಪನ್ನು ಕಾಣದು’ ಎಂಬ ಕತೆ ಬರ್ತದೆ.ಪ್ರಶ್ನೆ ಕೇಳಿದವನು ನಿಮ್ಮ ಉಪ್ಪಿನ ಕತೆ ಬೇಡ ನನ್ನಪ್ರಶ್ನೆಗೆ ಉತ್ತರ ಹೇಳಿ ಎಂಬ ಧೈರ್ಯವುಳ್ಳವನಾಗಿರುವುದಿಲ್ಲ. ಅಥವಾ ಅಂಥ ಬುದ್ಧಿಯೂ ಅವನಿಗಿರುವುದಿಲ್ಲ. ಅವನು ಉಪ್ಪಿನ ಕತೆ ಕೇಳಿ ಮೆಚ್ಚಿ ತಲೆಯಾಡಿಸುತ್ತಾ ಮನೆಗೆ ಹೋಗ್ತಾನೆ. ಅವನ ಪ್ರಶ್ನೆ ಅಲ್ಲೇ ಉಳಿದಿರುತ್ತದೆ’
ಶ್ರೀಪಾದರು ನಕ್ಕರು.
`ನಿಮ್ಮ ಅಭಿಪ್ರಾಯ ಸರಿಯಲ್ಲವೆನ್ನಲಾರೆ. ದೃಷ್ಟಾಂತಗಳಿರುವುದು ಸಾಮಾನ್ಯ ಜನಗಳಿಗಾಗಿ, ಪ್ರಾಜ್ಞರಿಗಾಗಿ ಅಲ್ಲ. ಪ್ರಶ್ನೆಗಳಿಗೆ ಉತ್ತರ ಕೊಡುವ ಸಾಮಥ್ರ್ಯವಿದ್ದರೆ ಮತ್ತು ಅದನ್ನು ಕೇಳಿ ಅರ್ಥಮಾಡುವ ಸಾಮಥ್ರ್ಯವಿದ್ದರೆ ದೃಷ್ಟಾಂತಗಳೇ ಬೇಕಾಗಿಲ್ಲ. ಆದರೆ ಅಂಥವರು ಎಷ್ಟು ಮಂದಿ ಇದ್ದಾರೆ’ ಅವರು ಕೇಳಿದರು.
`ಅದು ರಾಜಕೀಯದ ಮಾತಾಯಿತು ಸ್ವಾಮೀಜಿ, ಸತ್ಯಾನ್ವೇಷಣೆಗೆ ಸಂಬಂಧಪಟ್ಟ ಮಾತಾಗಲಿಲ್ಲ. ಸತ್ಯಾನ್ವೇಷಣೆಗೆ ದೃಷ್ಟಾಂತಗಳು, ಪ್ಯಾರೆಬಲ್ಗಳು, ಪೂರ್ವಗ್ರಹಗಳು ಅಡ್ಡ ಬರ್ತವೆ. ಅವುಗಳದೇ ಆಟಾಟೋಪವಾಗಿ ಸತ್ಯ ಗೂಢವಾಗಿಯೇ ಉಳಿಯುತ್ತದೆ. `ಹೇ ಮೂಢ’ ಎಂದು ಕರೆಸಿಕೊಳ್ಳುವ ಜನರು ಅದರಲ್ಲೇ ಉತ್ಸವ ಮಾಡ್ತಾರೆ, ಹಾಡ್ತಾರೆ, ಕುಣೀತಾರೆ. ಅವರಿಗೆ ಅದೇ ಸತ್ಯವಾಗ್ತದೆ. ಆದರೆ ನಮ್ಮಂಥವರಿಗೆ, ಸತ್ಯ ಏನು ಅಂತ ತಿಳೀಬೇಕು ಅನ್ನುವ ಜಿಜ್ಞಾಸೆಯುಳ್ಳವರಿಗೆ, ಯಾರೂ ಇಲ್ಲ ಸ್ವಾಮೀಜಿ. ನಾವು ಅನಾಥರು, ನಾವು ಮಠದ ಮುಂದೆ ನಿಂತ ಭಿಕ್ಷುಕರು. ನಮ್ಮ ಪ್ರಶ್ನೆ ನಿಮಗೆ ಬೇಡ. ನಮ್ಮ ಭಕ್ತಿ ನಿಮಗೆ ಬೇಕು. ಅದರಲ್ಲಿ ನೀವು ಬೆಳಗುತ್ತೀರಿ. ನಾವು ಕಂದಿ ಕಮರಿ ಹೋಗ್ತೇವೆ’ ಶಂಕರ ಆವೇಶದಿಂದ ನುಡಿದ.
ಅವನಲ್ಲಿ ಹಿಂದೆಂದೂ ಕಾಣಿಸದಿದ್ದ ಭಾವೋತ್ಕರ್ಷವನ್ನು ಕಂಡು ಪಾರ್ವತಿ ಚಕಿತಳಾದಳು.
ಶ್ರೀಪಾದರು ಸ್ವಲ್ಪ ಹೊತ್ತು ಮೌನವಾಗಿದ್ದು, ಶಂಕರನನ್ನೇ ದಿಟ್ಟಿಸಿ ಮುಗುಳ್ನಕ್ಕು ಕೇಳಿದರು,
`ಹಾಗಾದರೆ ನಾವೇನು ಮಾಡಬೇಕು’
`ಸ್ವಾಮೀಜಿ, ಎಲ್ಲಾ ಮಂತ್ರಗಳನ್ನೂ ಎಲ್ಲಾ ಶ್ಲೋಕಗಳನ್ನೂ ಮನುಷ್ಯನೇ ಸೃಷ್ಟಿಸಿದ. ಅದರಲ್ಲಿ ಅದ್ಭುತವಾದ ಶಕ್ತಿ ಅಡಗಿದೆ ಎಂದು ಹೇಳಿದ. ಪ್ರಚಾರ ಮಾಡಿದ. ಅಂಥ ಮಂತ್ರಗಳನ್ನು ಮತ್ತು ಶ್ಲೋಕಗಳನ್ನು ನಾವು ಈಗಲೂ ಸೃಷ್ಟಿಸಬಹುದು. ಅದರಲ್ಲಿ ಅದ್ಭುತವಾದ ಶಕ್ತಿಯಿದೆ ಎಂದು ಹೇಳಬಹುದು. ಸಂಸ್ಕೃತಲ್ಲಿದ್ದರಾಯ್ತು; ಎಲ್ಲಾ ವಾಕ್ಯವೂ ಶ್ಲೋಕವಾಗ್ತದೆ. ನಾವು ಕೂಡ ಕತೆಗಳನ್ನು ಸೃಷ್ಟಿಸಿ, ಪೂಜೆಗಳನ್ನು ಸೃಷ್ಟಿಸಿ ಆ ಕತೆಗಳನ್ನು ಕೇಳಿದವರ, ಆ ಪೂಜೆಗಳನ್ನು ಮಾಡಿದವರ ಪಾಪ ಪರಿಹಾರವಾಗ್ತದೆ ಎಂದು ಪ್ರಚಾರ ಮಾಡಬಹುದು. ಮನುಷ್ಯನ ದೈಹಿಕ ವಿಕಸನ ಮಾತ್ರವೇ ಪೂರ್ಣಗೊಂಡಿದೆ. ಅವನ ಮಾನಸಿಕ ವಿಕಸನ ಪೂರ್ಣಗೊಂಡಿಲ್ಲ. ಅದಕ್ಕಿನ್ನೊಂದು ಕೋಟಿ ವರ್ಷಗಳು ಬೇಕಾಗಬಹುದೇನೊ! ಆದರೂ ವಿಶ್ವವೆಂಬುದು ಒಂದು ಅಣುವೆಂದು, ಅಣುವಿನಲ್ಲಿ ಪರಮಾಣುವಿನಲ್ಲಿ ವಿಶ್ವ ಅಡಗಿದೆ ಎಂದು ನಾವು ಇಂದು ಒಪ್ಪಿಕೊಂಡಿದ್ದೇವೆ. ಯಾವುದರಲ್ಲಿ ಯಾವ ಶಕ್ತಿಯೂ ಇರಬಹುದು ಎಂಬುದನ್ನು ಒಪ್ಪಿಕೊಳ್ಳೋಣ. ಆದರೆ ಬರೀ ಹಾಗೆ ಹೇಳುತ್ತಾ ಇರುವುದರಿಂದ, ಶ್ಲೋಕಗಳನ್ನು ಉರು ಹಾಕುವುದರಿಂದ ಶಕ್ತಿ ನಮ್ಮದಾಗುವುದಿಲ್ಲ. ಶಕ್ತಿ ನಮ್ಮದಾಗುವ ಸತ್ಯ ನಮ್ಮದಾಗುವ ದಾರಿ ಯಾವುದು ಎಂಬುದನ್ನು ಕಂಡುಕೊಳ್ಳಲು ನೀವು ಮೊದಲ ಹೆಜ್ಜೆಯಿರಿಸಿ ತೋರಿಸಬೇಕು. ನಮ್ಮಿಂದ ದೂರವಿದ್ದಲ್ಲ, ನಮ್ಮೊಂದಿಗಿದ್ದೇ. ಸತ್ಯವು ವಿಜೃಂಭಿಸಬೇಕು. ಆಗ ಮಾನವ ಕುಲದ ಉದ್ಧಾರವಾಗುತ್ತದೆ’
`ನಿಮ್ಮ ಅಭಿಪ್ರಾಯದಲ್ಲಿ ಶಕ್ತಿಯೆಂದರೆ, ಸತ್ಯವೆಂದರೆ ಏನು’
`ನನಗೆ ಕಾಣುವ ಸತ್ಯ, ನನ್ನಿಂದ ಕಾಣಲಾಗುವ ಸತ್ಯ ಸೂರ್ಯ ಮತ್ತು ಭೂಮಿ ಮಾತ್ರ, ಅರ್ಥಾತ್ ಪುರುಷ ಮತ್ತು ಪ್ರಕೃತಿ. ಅವೆರಡರ ನಡುವಿನ ಪರಿಪೂರ್ಣವಾದ ಸಂಬಂಧದಲ್ಲಿ ಇರುವುದೇ ಶಕ್ತಿ. ಅದಿಲ್ಲದಿದ್ದರೆ ಏನೂ ಇಲ್ಲ. ಅದನ್ನು ನೀವು ಪರಮಾತ್ಮ ಎಂದು ಕರೆಯಿರಿ, ಮಾಯೆ ಎಂದು ಕರೆಯಿರಿ, ರಾಮ ಎಂದು ಕರೆಯಿರಿ, ಕೃಷ್ಣ ಎಂದು ಕರೆಯಿರಿ. ಹೆಣ್ಣೆಂದು ಭಾವಿಸಿ, ಗಂಡೆಂದು ಭಾವಿಸಿ; ಅಥವಾ ಯಾವ ನಾಮರೂಪ, ಭಾವರೂಪವೂ ಇಲ್ಲದೆ ಅನುಭವಿಸಿ. ಅದು ಏನೋ ಅದೇ ಅದು. ಅದಿಲ್ಲದಿದ್ದರೆ ಭೂಮಿಯೂ ಇಲ್ಲ, ಸ್ವರ್ಗವೂ ಇಲ್ಲ’
ಏನೋ ಹೇಳಲು ಶ್ರೀಪಾದರು ಯೋಚಿಸಿದರು. ಆದರೆ ಅದು ಚೆನ್ನಾಗಿಲ್ಲವೆನಿಸಿತು. ಅವರು ಪ್ರಯಾಸಪೂರ್ವಕ ತಲೆಯೆತ್ತಿದರು.
ಅನಿಯಂತ್ರಿತವಾಗಿ ಅವರು ನೋಡಿದ್ದು ಪಾರ್ವತಿಯನ್ನು ಆ ನೋಟವನ್ನು ಅವಳೂ ಗಮನಿಸಿಕೊಂಡಂತೆ ತೋರಿತು. ಅವಳ ಮುಖದಲ್ಲಿ ಅದೇ ಮಂದಸ್ಮಿತವಿತ್ತು. ಶಂಕರ ಉದೇಶಪೂರ್ವಕವಾಗಿಯೇ ಅವಳನ್ನು ಕರೆದುಕೊಂಡು ಬಂದಿದ್ದಾನೆ ಅನಿಸಿತು. ಅವಳು ಅಷ್ಟು ಹೊತ್ತು ಒಬ್ಬಳು ಅಪ್ಸರೆಯಂತೆ, ಒಂದು ಅಪೂರ್ವ ಶಿಲ್ಪದಂತೆ, ಕುಳಿತಿದ್ದಳೇ ವಿನಾ ಒಂದು ಮಾತು ಕೂಡ ಆಡಿರಲಿಲ್ಲ. ಅವಳ ಮಂದಸ್ಮಿತದ ನಿಗೂಢತೆ ಅವರನ್ನು ಬೆಚ್ಚುವಂತೆ ಮಾಡಿತು. ಅವರ ಅಂತರ್ಯ ಕಂಪಿಸಿತು.
ಒಂದು ಕ್ಷಣ, ಆ ಒಂದು ಕ್ಷಣ ತನ್ನ ಬಗೆಗೇ ಅಸಹ್ಯವೆನಿಸಿತು ಶ್ರೀಪಾದರಿಗೆ.
ಅವರ ಸಂಕಟದ ಚಿಹ್ನೆಗಳು ಅವರ ಮುಖದಲ್ಲಿ ಶಂಕರನಿಗೆ ಕಾಣಿಸುತ್ತಿದ್ದುವು. ಅವರನ್ನು ಹೊಸೆದುಕೊಂಡ ಅಗ್ನಿ ಅವನಿಗೆ ಕಾಣಿಸಿತು. ಈ ಕ್ಷಣ ಸ್ವಾಮಿಯಾಗಿರುವುದಕ್ಕಿಂತ ಆತ್ಮಹತ್ಯೆ ಸುಖದಾಯಕ ಎಂಬ ಭಾವ ಅವರ ಮುಖದಲ್ಲಿ ಇದ್ದಂತೆ ಅವನಿಗನಿಸಿತು.
ಅವರಿಗಾಗಿ ಅವನ ಹೃದಯದಲ್ಲಿ ಸಹಾನುಭೂತಿಯ ಸೆಲೆಯೊಡೆಯಿತು. ಜೈವಿಕತೆಯಿಂದ ವಂಚಿತವಾದ ಅವರ ಸ್ಥಿತಿಗೆ, ಪೌರುಷ ಮೂರ್ತಿಗಳನ್ನು ಪ್ರತಿಷ್ಟಾಪಿಸಿ ಉನ್ನತಿಯಲ್ಲಿ ವಿಜೃಂಭಿಸುವ ಬದಲು ಧರ್ಮದ ಆಟಿಕೆಗಳನ್ನು ಧರ್ಮಪೀಠದಲ್ಲಿ ಕುಳ್ಳಿರಿಸಿ ಮೆರೆಸುತ್ತಿರುವ ಕಪ್ಪು ವ್ಯವಸ್ಥೆಯ ಬಗ್ಗೆ ಅವನು ಪರಿತಪಿಸಿದ.
ಅವನೇ ಹೇಳಿದ,
`ಒಬ್ಬನಿಗೆ ಏನು ಆನಂದವೋ ಅದು ಇನ್ನೊಬ್ಬನಿಗೆ ಆನಂದವಾಗಿರುವುದಿಲ್ಲ. ಎಲ್ಲರಿಗೂ ಆನಂದವನ್ನು ನೀಡುವಂಥದನ್ನು ಇದುವರೆಗೆ ಯಾರಿಂದಲೂ ತೋರಿಸಲಾಗಲಿಲ್ಲ. ಅದು ಸಾಧ್ಯವಾಗಿದ್ದಿದ್ದರೆ ಇಂದು ಪ್ರಪಂಚದ ಸ್ವರೂಪವೇ ಬೇರೆಯಾಗಿರುತ್ತಿತ್ತು. ಬಾಲ್ಯಕ್ಕೆ ಸಹಜವಾದ ಭಾವನೆ ಬಾಲ್ಯದಲ್ಲಿ, ತಾರುಣ್ಯಕ್ಕೆ ಸಹಜವಾದ ಭಾವನೆ ತಾರುಣ್ಯದಲ್ಲಿ, ಮುಪ್ಪಿಗೆ ಸಹಜವಾದ ಭಾವನೆ ಮುಪ್ಪಿನಲ್ಲಿ. ಇದನ್ನು ಯಾವ ಧರ್ಮವೂ ಬದಲಾಯಿಸಲಾರದು. ಪರಮಾತ್ನನ ಧ್ಯಾನ ಎಂಬುದಕ್ಕೆ ಬರೀ ಧ್ಯಾನ ಎಂದು ಅರ್ಥ ಎಂದಾದರೆ ಅದು ವಿಮುಖತೆ, ಭಯ. ಅಲ್ಲ, ಅದರರ್ಥ ಸನ್ಮಾರ್ಗ, ಸತ್ಕರ್ಮ ಎಂದಾದರೆ ಅದೊಂದು ಅನಗತ್ಯವಾದ ಪದ. ಸೌಂದರ್ಯಾನುಭೂತಿ, ಸುಖಾಪೇಕ್ಷೆ, ಪರೋಪಕಾರ ಬುದ್ಧಿ, ಜ್ಞಾನದಾಹ, ಶಾಂತಿಯ ಅರಸುವಿಕೆ ಇತ್ಯಾದಿ ಸುಖದಾಯಕವಾದುದು, ಸುಂದರವಾದುದು ಎಲ್ಲವೂ ಕಾಮವೇ, ಕಾಮ ಕೆಟ್ಟದಲ್ಲ. ಕಾಮವೇ ಜೀವನ. ಜೀವಿಸುವಿಕೆಯೇ ಕಾಮ. ಹೆಣ್ಣನ್ನು ದೂರವಿಡು ಎಂದರೆ ತಾಯಿ, ಸಹೋದರಿ, ಹೆಂಡತಿ, ಪ್ರಕೃತಿ, ಸೌಂದರ್ಯ, ಇಡೀ ಪ್ರಪಂಚವನ್ನು ದೂರವಿಡು ಅಂತ ಅರ್ಥ. ಅದು ಸಾಧ್ಯವೂ ಅಲ್ಲ ಅದನ್ನು ಯಾರೂ ಇದುವರೆಗೆ ಸಾಧಿಸಿಯೂ ಇಲ್ಲ. ಹೆಣ್ಣನ್ನು ದೂರವಿಡಬೇಕೆಂದಾದರೆ, ಉಣ್ಣಬಾರದು, ನೀರು ಕೂಡ ಕುಡಿಯಬಾರದು, ಅದೆಲ್ಲವೂ ಭೂಮಿಯದ್ದು. ಈ ಭೂಮಿ ಹೆಣ್ಣು. ಈ ಭೂಮಿಯ ಮೇಲೆ ಬದುಕಿರುವುದೇ ಕಾಮ. ಜೀವಿಸುವಿಕೆ ಎಂಬ ಕಾಮದ ಒಂದು ಭಾಗ ಹೆಣ್ಣು, ಇನ್ನೊಂದು ಭಾಗ ಗಂಡು. ಎಲ್ಲಾ ಜಾತಿ, ಮತ, ಪಂಥ, ಆಷಾಡಭೂತಿತನ. ಎಲ್ಲವೂ ಸತ್ಯವನ್ನು ಒಪ್ಪಿಕೊಳ್ಳಲಾಗದ ಅಸಾಮಥ್ರ್ಯದಿಂದ, ಭಯದಿಂದ, ಹೇಡಿತನದಿಂದ ಹುಟ್ಟಿದ್ದು’
ಶ್ರೀಪಾದರು ಅವನ ಮಾತನ್ನು ಆಲಿಸುತ್ತಾ ಕುಳಿತರು. ಶಂಕರನ ಮಾತಿನ ನಡುವೆ ಅವರು ತಮ್ಮ ಅಂತರ್ಯದ ಕಂಪನವನ್ನು ನಿಯಂತ್ರಿಸಿಕೊಂಡರು. ಈಗ ಅವರ ಕಣ್ಣಿಗೆ ಪಾರ್ವತಿ ಪ್ರಜ್ವಲಿಸುವ ಮಿಂಚಾಗಿ ತೋರಲಿಲ್ಲ ಸುಂದರ ನಕ್ಷತ್ರವಾಗಿ ತೋರಿದಳು. ಈ ಪರಿವರ್ತನೆಯಿಂದ ಶ್ರೀಪಾದರು ಆನಂದಿತರಾದರು, ಮುಗುಳ್ನಗಲು ಶಕ್ತರಾದದರು. ಶಂಕರ ಮತ್ತು ಪಾರ್ವತಿ ಯಾರೋ ಬೇರೆ ಅಲ್ಲ, ತನ್ನದೇ ಭಾಗಗಳೆಂಬಂತೆ ಅವರಿಗೆ ತೋರಿದರು. ಅವರ ಹೃದಯ ವಿಶಾಲಗೊಂಡಿತು. ಅವರನ್ನು ಬಳಸಿಕೊಂಡು ಒಳಗೆ ಕುಳ್ಳಿರಿಸಿತು. ಈ ಹೊಸ ಆನಂದಾನುಭೂತಿ ಅನನ್ಯವಾಗಿ ತೋರಿತು. ಅವರು ತಮ್ಮ ಮಕ್ಕಳಂತೆಯೊ, ಹೂಗಳಂತೆಯೊ, ಹಕ್ಕಿಗಳಂತೆಯೊ ಅವರಿಗೆ ತೋರಿದರು.
ತನ್ನ ಮುಂದೆ ಕುಳಿತಿರುವ ವ್ಯಕ್ತಿಗಳ ಕುರಿತಾಗಿ ಅವರಲ್ಲಿ ಅರಳಿದ ವಾತ್ಸಲ್ಯಭಾವ, ಮೆಚ್ಚುಗೆ ಅವರ ಮುಖದಲ್ಲಿ ವ್ಯಕ್ತವಾಯಿತು.
ಶ್ರೀಪಾದರು ಮುಗುಳ್ನಕ್ಕರು, ಮತ್ತು ಹೇಳಿದರು,
`ನೀವು ಪ್ರಶ್ನೆಗಳನ್ನು ಕೇಳಲು ಬಂದವರಲ್ಲ ಅಲ್ಲವೆ’
`ಅಲ್ಲ. ನಾನು ಉತ್ತರಗಳನ್ನು ಪಡೆಯಲು ಬಂದವನು’ ಶಂಕರ ಮುಗುಳ್ನಕ್ಕ.
`ಉತ್ತರಗಳು ನಿಮ್ಮೊಳಗೇ ಇವೆ’
`ಅಂಥ ಆತ್ಮವಿಶ್ವಾಸ ನನ್ನಲ್ಲಿರಲಿಲ್ಲ’
`ಈಗ’
`ಈಗ ಅದು ನಿಮ್ಮಿಂದಾಗಿ ನನಗೆ ಸಿಕ್ಕಿತು’ ಶಂಕರ ಮುಗುಳ್ನಕ್ಕ.
`ನಾನು ವಿರಕ್ತನಾಗಿ ಮಾಡಲಾಗದುದನ್ನೆಲ್ಲ ನೀವು ಸಂಸಾರದಲ್ಲಿ ಮಾಡಬಲ್ಲಿರಿ, ನಿಮಗೆ ವಿರಕ್ತಿಯ ಕವಚ ಬೇಕಾಗಿಲ್ಲ ನಿಮಗೆ ಶುಭವಾಗಲಿ’ ಶ್ರೀಪಾದರು ಇಬ್ಬರನ್ನೂ ಕೈಯೆತ್ತಿ ಆಶೀರ್ವದಿಸಿದರು.
  