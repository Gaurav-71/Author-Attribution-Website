ಪುನರಪಿ ಜನನಂ
ಭಾಗ ಒಂದು
 
ಯಥಾಗ್ನಿನಾ ಸಗರ್ಭಾ ಭೂಃ
ದೌರ್ಯಥಾ ವಜ್ರಧಾರಿಣಾ 
ವಾಯುನಾ ದಿಗ್ಗರ್ಭವತೀ
ತಥಾ ಗರ್ಭವತೀ ಭವ.
(ಮಹಾ ನಿರ್ವಾಣ ತಂತ್ರ)
 
ಬೆಂಕಿಯು ಭೂಮಿಯನ್ನು ಬಸುರಾಗಿಸುವಂತೆ
ಇಂದ್ರನು ಸ್ವರ್ಗವನ್ನು ಬಸುರಾಗಿಸುವಂತೆ
ಗಾಳಿಯು ದಿಕ್ಕುಗಳನ್ನು ಬಸುರಾಗಿಸುವಂತೆ
ನೀನು ಬಸುರಿಯಾಗು.
 
ತಾನು ಯಾರು, ಏನಾಗಿದ್ದೆ ಎಂಬುದು ಶಂಕರಭಟ್ಟನಿಗೆ ಗೊತ್ತು. ಆದರೆ ಆ ಕುರಿತಾದ ಸಾಕ್ಷ್ಯ, ಅವನ ಭೂತಕಾಲಕ್ಕೆ ಇದು ಕನ್ನಡಿ ಎಂದು ಬೊಟ್ಟಿಟ್ಟು ತೋರಿಸಬಹುದಾದಂಥ ಗುರುತುಗಳು ಅವನಲ್ಲಿರಲಿಲ್ಲ.
ಹದಿನಾರು ವರ್ಷಗಳ ಅವಧಿಯಲ್ಲಿ ಏನೂ ಸಂಭವಿಸಬಹುದು. ಒಬ್ಬ ವ್ಯಕ್ತಿ ಒಂದು ಜನ್ಮವನ್ನು ಮುಗಿಸಿ ಇನ್ನೊಂದು ಜನ್ಮವನ್ನು ತಾಳಲೂ ಸಾಧ್ಯ. ಮಗನ ಕಿವಿಯಲ್ಲಿ ತಂದೆ, `ಓಂ ಭೂರ್ಭುವಸ್ವಃ ತತ್ಸವಿತುರ್ವರೇಣ್ಯಂ ಭರ್ಗೋದೇವಸ್ಯ ಧೀಮಹಿ ಧಿಯೋಯೋನ ಪ್ರಚೋದಯಾತ್’ ಎಂದು ಹೇಳುವುದರ ಮೂಲಕ ಅವನನ್ನು ದ್ವಿಜನನ್ನಾಗಿ ಮಾಡಬಹುದಾದರೆ, ಹದಿನಾರು ವರ್ಷಗಳ ದೀರ್ಘಾವಧಿಯಲ್ಲಿ ಜಗತ್ತು ಪಿತೃಸ್ಥಾನದಲ್ಲಿ ನಿಂತು ಅಷ್ಟು ಮಾತ್ರವೇ ಅಲ್ಲ ಅದಕ್ಕಿಂತಲೂ ಮಿಗಿಲಾದ ಜೀವನರಹಸ್ಯಗಳನ್ನು ತಿಳಿಸಿ ಓರ್ವನನ್ನು ಪುರುಷೋತ್ತಮನನ್ನಾಗಿಸಬಹುದು.
ಶಂಕರಭಟ್ಟನಿಗೆ ಇದು ಪುನರ್ಜನ್ಮವೇ. ಹದಿನಾರು ವರ್ಷಗಳ ಹಿಂದೆ ಚೆಂಬೂರಿನ ಉಡುಪಿ ಬ್ರಾಹ್ಮಣರ ಹೋಟೆಲಲ್ಲಿ ಲೋಟ ತೊಳೆಯತೊಡಗಿದ್ದ ಅವನು ರಾತ್ರಿಶಾಲೆಯಲ್ಲಿ ಎಸ್ಸೆಸ್ಸೆಲ್ಸಿ ಮುಗಿಸಿ, ಬಿ.ಎ. ಮಾಡಿ, ಮಾಹಿಮಿನ ಹೈಸ್ಕೂಲೊಂದರಲ್ಲಿ ಅಧ್ಯಾಪಕನಾಗಿ, ಮತ್ತೆ ಇವಿನಿಂಗ್ ಕಾಲೇಜು ಓದು ಮುಂದರಿಸಿ ಸಮಾಜಶಾಸ್ತ್ರದಲ್ಲಿ ಎಂ.ಎ. ಮಾಡಿ, ಕಾಲೇಜು ಅಧ್ಯಾಪಕನಾಗಿ, ಪಿ.ಎಚ್.ಡಿಗೆ ರಿಜಿಸ್ಟ್ರೕಶನ್ ಮಾಡಿಕೊಂಡು, `ನಿರಾಶ್ರಿತರ ಪಂಗಡಗಳ ಮನೋಧರ್ಮ’ ಎಂಬ ಮಹಾಪ್ರಬಂಧವನ್ನು ಬರೆದು ಡಾಕ್ಟರೇಟ್ ಗಳಿಸಿ, ಇಂದು ಮುಂಬೈ ಯೂನಿವರ್ಸಿಟಿ ಕಾಲೇಜಿನಲ್ಲಿ ಪ್ರೊಫೆಸರ್ ಆಗಿ ನೇಮಕಗೊಂಡಿದ್ದಾನೆ. ಅವನು `ರಾತ್ರಿ ಶಾಲೆಗೆ’ ಹೋಗುವೆನೆಂದಾಗ ಒಪ್ಪಿಗೆ ನೀಡಿ, ಅವನು ಎಸ್ಸೆಸ್ಸೆಲ್ಸಿಯಲ್ಲಿ ಪ್ರಥಮ ಶ್ರೇಣಿಯಲ್ಲಿ ಪಾಸಾದಾಗ ಓದು ಮುಂದುವರಿಸಲು ಪ್ರೋತ್ಸಾಹ ನೀಡಿ, ಅವನು ಓದಿನಲ್ಲಿ ಪ್ರಗತಿಯನ್ನು ಸಾಧಿಸಿದಂತೆ `ನಮ್ಮ ಹುಡುಗ’ ಎಂಬ ಅಭಿಮಾನದಿಂದ, ಆದರದಿಂದ ಅವನ ಪರೀಕ್ಷೆಯ ಫೀಸನ್ನು ತುಂಬುತ್ತಿದ್ದ ಚೆಂಬೂರಿನ `ಪ್ರಕಾಶ ಭವನ’ ದ ಅನಂತಭಟ್ಟರಿಗೆ ಕೂಡ ಇದು ತುಂಬಾ ಹೆಮ್ಮೆಯ ವಿಷಯವಾಗಿದೆ.
ಬಿ.ಎ. ಮುಗಿಸುವ ಕಾಲಕ್ಕೆ ಅನಂತಭಟ್ಟರ `ಪ್ರಕಾಶ ಭವನ’ದಲ್ಲಿ ಶಂಕರಭಟ್ಟ ಕ್ಯಾಶಿಯರ್ ಸ್ಥಾನಕ್ಕೆ ಏರಿದ್ದ. ಹೈಸ್ಕೂಲಿನಲ್ಲಿ ದೊರೆಯುತ್ತಿದ್ದ ಸಂಬಳಕ್ಕಿಂತ ಹೆಚ್ಚೇ ಅವನಿಗೆ ಈ ಉದ್ಯೋಗದಲ್ಲಿ ದೊರೆಯುತ್ತಿತ್ತು. ಆದರೆ ಓದು ಮುಂದುವರಿಸಬೇಕು, ಡಾಕ್ಟರೇಟ್ ಮಾಡಿಕೊಳ್ಳಬೇಕು ಎಂಬ ಮಹತ್ವಾಕಾಂಕ್ಷೆಯನ್ನು ಆಗಲೇ ಬೆಳೆಸಿಕೊಂಡು ಬಂದಿದ್ದ ಶಂಕರಭಟ್ಟ ಹೋಟೆಲ್ ಕ್ಯಾಶಿಯರ್ ಆಗಿ ಮುಂದರಿಯಲು ಇಷ್ಟಪಡಲಿಲ್ಲ. ಅನಂತಭಟ್ಟರೂ ಅವನ ಮನಸ್ಸನ್ನು ಸರಿಯಾಗಿಯೇ ಅರ್ಥಮಾಡಿಕೊಂಡು ಅವನನ್ನು ಆಶೀರ್ವದಿಸಿ ಕಳಿಸಿಕೊಟ್ಟಿದ್ದರು.
ಶಂಕರಭಟ್ಟ ಬಿ.ಎ. ಓದುತ್ತಿದ್ದ ಕಾಲದಲ್ಲಿ ಅನಂತಭಟ್ಟರ ಮನೆಗೆ ಆಗಾಗ ಬರುತ್ತಿದ್ದ ನಾರಾಯಣ ಭಟ್ಟರು ಮತ್ತು ಅವರ ಕುಟುಂಬದ ಪರಿಚಯ ಅವನಿಗಾಯಿತು. ನಾರಾಯಣಭಟ್ಟರ ಐವರು ಗಂಡುಮಕ್ಕಳಲ್ಲಿ ಹಿರಿಯವನಾದ ತಿರುಮಲೇಶ್ವರಭಟ್ಟ ತಂದೆಯೊಡನೆ ಹೋಟೆಲಿನ ವ್ಯವಹಾರ ನಿಭಾಯಿಸುತ್ತಿದ್ದ. ಉಳಿದ ನಾಲ್ಕು ಮಂದಿ ಗಂಡು ಮಕ್ಕಳಲ್ಲಿ ಒಬ್ಬ ಇಂಗ್ಲಿಷ್ ಸಾಹತ್ಯದಲ್ಲಿ ಡಾಕ್ಟರೇಟು ಮಾಡಿ ಬರೋಡದ ಸಯ್ಯಾಜಿರಾವ್ ಯೂನಿವರ್ಸಿಟಿಯಲ್ಲಿ ಪ್ರೊಫೆಸರನಾಗಿದ್ದ. ಅನಂತರದ ಇಬ್ಬರಲ್ಲಿ ಹಿರಿಯವನು ಡಾಕ್ಟರನಾಗಿ ಸರಕಾರಿ ಸೇವೆಯಲ್ಲಿದ್ದ. ಕೊನೆಯವನು ಇಂಜಿನಿಯರನಾಗಿ ಮುಂಬೈಯಲ್ಲಿ ದೊಡ್ಡ ಕಂಪೆನಿಯೊಂದರಲ್ಲಿ ಉದ್ಯೋಗದಲ್ಲಿದ್ದ. ಇಬ್ಬರು ಹೆಣ್ಣುಮಕ್ಕಳು. ಹಿರಿಯ ಮಗಳಾದ ಪಾರ್ವತಿ ಪೀಯೂಸೀ ಓದುತ್ತಿದ್ದಳು.
ಸುಂದರಿಯಾದ ಪಾರ್ವತಿಯ ವ್ಯಕ್ತಿತ್ವ ಶಂಕರನನ್ನು ಸುಲಭದಲ್ಲೇ ಆಕರ್ಷಿಸಿಬಿಟ್ಟಿತು. ಆದರೆ ಯಾರೂ ಅಲ್ಲದ, ಏನೂ ಅಲ್ಲದ, ತಾನು ಅವಳನ್ನು ಮೋಹಿಸುವುದು, ಆಶಿಸುವುದು ಅರ್ಥಹೀನ ಎಂದುಕೊಳ್ಳುತ್ತಿದ್ದ. ಅವನ ಪರಿಚಯ ಬೆಳೆದ ಮೇಲೆ ಪಾರ್ವತಿ ಅವನೊಡನೆ ಅನ್ಯೋನ್ಯದಿಂದ ನಡೆದುಕೊಳ್ಳುತ್ತಿದ್ದಳಾದರೂ ಅವಳಲ್ಲಿ ತನ್ನ ಬಗ್ಗೆ ಅನುರಾಗ ಭಾವವನ್ನೇನೂ ಅವನು ಕಂಡಿರಲಿಲ್ಲ, ಆದರೆ ಆಗಲೇ ಅವನು ತೀರ್ಮಾನಿಸಿಕೊಂಡಿದ್ದ; ಅನಾಥನಾದ ತನ್ನನ್ನು ಪಾರ್ವತಿಯಂಥ ಒಬ್ಬಳು ಹುಡುಗಿ ವರಿಸಲು ಸಿದ್ಧಳಿರಲಾರಳು, ಆದರೆ ತನಗೆ ಪಾರ್ವತಿಯೇ ಆಗಬೇಕೆಂದಿಲ್ಲ, ಪಾರ್ವತಿಯಂಥವಳೊಬ್ಬಳು ಸಿಗಬೇಕು. ಅದಕ್ಕಾಗಿ ತಾನು ಎತ್ತರಕ್ಕೇರಬೇಕು, ತನ್ನ ಅಂತಸ್ತನ್ನು ತಾನೇ ನಿರ್ಮಿಸಿಕೊಳ್ಳಬೇಕು ಎಂದು. ಆಗ ಅವನಿಗೆ ತಾನು ಹೈಸ್ಕೂಲು ಓದುತ್ತಿದ್ದ ಕಾಲದಲ್ಲಿ ತನ್ನ ಕ್ಲಾಸಿನಲ್ಲಿ ಓದುತ್ತಿದ್ದ ಭೀಮಭಟ್ಟರ ಮಗಳು ಅನಸೂಯಳ ನೆನಪಾಗುತ್ತಿತ್ತು. ಮೋಹಕವಾದ ಅವಳ ಸೌಂದರ್ಯಕ್ಕೆ ಅವನು ಮಾರುಹೋಗಿದ್ದ. ಇಂಥ ಹುಡುಗಿಯೊಬ್ಬಳು ತನಗೆಂದಾದರೂ ಹೆಂಡತಿಯಾಗಿ ಸಿಕ್ಕಿಯಾಳೆ ಎಂದು ಅವನು ಆಗ ಮನದಲ್ಲೇ ಪ್ರಶ್ನಿಸಿಕೊಂಡುದಿತ್ತು. ಮನದಲ್ಲೇ ಮಂಡಿಗೆ ತಿಂದುದಿತ್ತು. ಆದರೆ ಅದು ಅಸಂಭವನೀಯ ಎಂದು ಅವನಿಗೆ ತಿಳಿದೇ ಇತ್ತು. ಆದರೆ ಅನಸೂಯಳಲ್ಲ, ಅಂಥ ಬೇರೊಬ್ಬಳು ಹುಡುಗಿ ಯಾಕೆ ಒಂದು ದಿನ ತನ್ನ ಹೆಂಡತಿಯಾಗಿ ಬರಬಾರದು ಎಂಬ ಆಸೆ ಅವನ ಎದೆಯೊಳಗಿತ್ತು.
ಆದರೆ ಇಂದು ಹದಿನಾರು ಹದಿನೇಳು ವರ್ಷಗಳ ಬಳಿಕ, ಇದು ಬೇರೊಂದು ಪ್ರಪಂಚ, ಇನ್ನೊಂದು ಜನ್ಮ. ಇಂದು ಅವನು ಡಾ. ಶಂಕರಭಟ್ಟ. ಅಷ್ಟು ಮಾತ್ರವಲ್ಲ. ಅವನು ಪಾರ್ವತಿಗಾಗಿ ತಪಸ್ಸು ಕೂಡ ಮಾಡಿದ್ದ. ಅವನು ಮಾಹಿಮಿನಲ್ಲಿ ಹೈಸ್ಕೂಲು ಅಧ್ಯಾಪಕನಾದ ದಿನ ಆ ತಪಸ್ಸು ಆರಂಭವಾಗಿತ್ತು. ಅವನು ಸಹೋದ್ಯೋಗಿಯಾದ ಸಂಸ್ಕೃತ ವಿದ್ವಾಂಸರ ನೆರವಿನಿಂದ ಸಂಸ್ಕೃತ ಕಲಿತ. ಅದರೊಂದಿಗೆ ಯೋಗಾಭ್ಯಾಸದಲ್ಲಿ ಪರಿಣತನಾದ. ಸಂಸ್ಕೃತ ಭಾಷೆಯಲ್ಲಿ, ಸಂಸ್ಕೃತ ಸಾಹಿತ್ಯದಲ್ಲಿ ಆಳವಾದ ಜ್ಞಾನವನ್ನು ಸಂಪಾದಿಸಿದ ಶಂಕರ ಭಟ್ಟ ಪಾರ್ವತಿಯ ತಂದೆ ನಾರಾಯಣಭಟ್ಟರ ಮನಸ್ಸನ್ನು ಸೂರೆಗೊಂಡಿದ್ದ. ಪಾರ್ವತಿಯ ಹೃದಯವನ್ನು ಗೆಲ್ಲುವ ಮೊದಲೇ ಅವಳ ತಂದೆಯ ಹೃದಯವನ್ನು ಗೆದ್ದುಬಿಟ್ಟಿದ್ದ. ಅವರಿಗೆ ಹೃದಯವಿದ್ದುದೂ ಒಂದು ಸಂತೋಷದ ಸಂಗತಿಯಾಗಿತ್ತು. ಪಾರ್ವತಿ ಅರ್ಥಶಾಸ್ತ್ರದಲ್ಲಿ ಎಂ.ಎ. ಮುಗಿಸಿದ ಕೂಡಲೇ ನಾರಾಯಣಭಟ್ಟರು ಅನಂತಭಟ್ಟರೊಡನೆ ಸಮಾಲೋಚನೆ ನಡೆಸಿದ್ದಾರೆ.
`ಬಂಗಾರದಂಥ ಹುಡುಗ. ಅಬ್ಬಾ, ಏನು ಬುದ್ಧಿವಂತ ಅಂತೀರಿ! ನಮಗೆಲ್ಲಾ ತುಂಬಾ ಮೆಚ್ಚುಗೆಯಾಗಿದೆ. ಯಾವ ಹುಶ್ಚಟವೂ ಇಲ್ಲ. ಈಗಿನ ಕಾಲದಲ್ಲಿ ಇಂಥ ಹುಡುಗರು ಸಿಗುವುದೇ ಕಷ್ಟ. ಪಾರ್ವತಿಗೆ ಕೂಡ ಒಪ್ಪಿಗೆ ಇರಬಹುದನಿಸುತ್ತೆ. ನೀವು ಶಂಕರನ ಹತ್ರ ಒಂದು ಮಾತು ಕೇಳಿ ನಮಗೆ ಹೇಳಿ’ ಎಂದಿದ್ದಾರೆ ನಾರಾಯಣಭಟ್ಟರು.
`ಆದರೆ ಒಂದು ವಿಚಾರ. ಹುಡುಗ ಅನಾಥ. ತಾಯ್ತಂದೆ ಯಾರೂ ಇಲ್ಲ’
`ತಾಯ್ತಂದೆಯರೇನು ಶಾಶ್ವತವೆ ತಾಯ್ತಂದೆಯರನ್ನು ಕಳಕೊಂಡವರು ಈ ಪ್ರಪಂಚದಲ್ಲಿ ಎಷ್ಟೋ ಜನ ಇದ್ದಾರೆ. ಆ ವಿಚಾರ ಬಿಡಿ. ನೀವು ಅವನಿಗೆ ತಾಯಿತಂದೆ ಎಲ್ಲಾ ಆಗಿದ್ದೀರಿ ಅಂತ ನಮಗೆ ಗೊತ್ತು. ಅವನಿಗೆ ಸಂಬಂಧಿಕರು ಯಾರೂ ಇಲ್ವೆ’
`ಯಾರೂ ಇಲ್ಲ ಅನ್ತಿದ್ದ. ಅಂದ್ರೆ, ಉಪಕಾರಕ್ಕಾಗೋರು ಯಾರೂ ಇಲ್ಲ ಎಂಬ ಅರ್ಥದಲ್ಲಿ ಹೇಳಿರಬಹುದು. ಅವನ ತಂದೆಯ ಅಥವಾ ತಾಯಿಯ ಕಡೆಯವರು ಊರಲ್ಲಿ ಯಾರಾದ್ರೂ ಇರ್ಬಹುದು’
`ವಿಚಾರಿಸಿ ನೋಡಿ. ಮದುವೆಗೆ ಅವನ ಪೈಕಿ ಯಾರಾದ್ರೂ ಇದ್ದರೆ ಒಳ್ಳೆಯದು ಮತ್ತೆ ಅವನ ಇಷ್ಟ ಅವನಿಗೆ ಒಪ್ಪಿಗೆಯೆಂದಾದರೆ ಅವನ ಅಭಿಪ್ರಾಯ ಮತ್ತು ನಿಮ್ಮ ಅಭಿಪ್ರಾಯವೇ ಮುಖ್ಯ’
`ಯಾರೂ ಇಲ್ಲ ಅಂತಾಂದ್ರೆ ನಾನಿದ್ದೇನೆ; ಆ ವಿಚಾರ ಬಿಡಿ. ಹದಿನಾರು ವರ್ಷದ ಹಿಂದೆ ಅವನು ಇಲ್ಲಿಗೆ ಬಂದ ಲಾಗಾಯ್ತು ಎಲ್ಲಿಗೂ ಹೋದ ಮನುಷ್ಯನಲ್ಲ. ಅವನು ಮೊತ್ತಮೊದಲಾಗಿ ಮುಂಬಯಿ ಬಿಟ್ಟು ಹೋದುದೆಂದರೆ ಕಳೆದ ವರ್ಷ, ಡೆಲ್ಲಿಗೆ. ಸೆಮಿನಾರಿಗೆ, ಯಾವಾಗ ನೋಡಿದರೂ ಓದು, ಅದೊಂದೇ ಅವನು ಮಾಡುತ್ತಿದ್ದುದು. ಯಾರಾದರೂ ಬಂಧುಗಳ ಅಥವಾ ಊರಿನ ವಿಚಾರ ಕೇಳಿದ್ರೆ, ಪುಸ್ತಕಗಳನ್ನು ತೋರಿಸಿ `ಇವೇ ನನ್ನ ಬಂಧುಗಳು’ ಅಂತಾನಂತೆ. ಸಿಡಿಲುಬಡಿದು ಅವನ ಮನೆ ಸುಟ್ಟುಹೋಗಿ ಅವನ ತಾಯ್ತಂದೆ, ಒಡಹುಟ್ಟಿದವರೆಲ್ಲ ಸತ್ತುಹೋಗಿದ್ದರು, ಆಗ ಎಲ್ಲಿಗೋ ಹೋಗಿದ್ದ ಇವನು ಒಬ್ಬನೇ ಉಳಿದುಕೊಂಡ ಅಂತ ಯಾರೋ ಹೇಳ್ತಿದ್ರು’ ಎಂದರು ಅನಂತಭಟ್ಟರು.
  
ಅನಂತಭಟ್ಟರು ಶಂಕರಭಟ್ಟನೊಡನೆ ನಾರಾಯಣಭಟ್ಟರ ಅಭೀಷ್ಟವನ್ನು ತಿಳಿಸಿದಾಗ ಶಂಕರಭಟ್ಟನಿಗೆ ತನ್ನ ಸಂತೋಷವನ್ನು ಮುಚ್ಚಿಕೊಳ್ಳುವುದು ಸ್ವಲ್ಪ ಕಷ್ಟವೇ ಆಯಿತು. ಆದರೂ ವಾಸ್ತವಿಕತೆಗೆ ಸಂಬಂಧಪಟ್ಟ ಕೆಲವು ಮಾತುಗಳನ್ನು ಆಡಲೇಬೇಕಾಗಿತ್ತು.
`ನನಗೇನೋ ಇಷ್ಟವಿದೆ. ಆದರೆ ನಾನು ಅನಾಥ ಅನ್ನೋ ವಿಚಾರ ಅವರಿಗೆ ಸ್ಪಷ್ಟವಾಗಿ ತಿಳಿದಿದೆ ಅಂದ್ಕೊಂಡಿದ್ದೇನೆ’
`ಈಗಿನ ಕಾಲದಲ್ಲಿ ಅತ್ತೆ ಮಾವಂದಿರಿಲ್ಲದ ಮನೆಯನ್ನೇ ಹುಡುಗಿಯರು ಇಷ್ಟಪಡೋದು’ ಎಂದು ಅನಂತಭಟ್ಟರು ನಗುತ್ತಾ `ನಿನ್ನ ತಂದೆಯ ಅಥವಾ ತಾಯಿಯ ಕುಟುಂಬದವರು ಯಾರೂ ಇಲ್ವೆ’ ಎಂದು ಕೇಳಿದರು.
`ಇದ್ದಾರೆ, ಎಲ್ಲೋ ಗೋಕರ್ಣದ ಮೂಲೆಯಲ್ಲಿ. ಅವರನ್ನು ಕಟ್ಟಿಕೊಂಡು ಏನಾಗಬೇಕು ಅವರನ್ನು ಇಲ್ಲಿಗೆ ಕರೆತರುವ ಅಗತ್ಯವಿದೆ ಅಂತ ನನಗನಿಸೋಲ್ಲ’
`ಸರಿ ಹಾಗಾದರೆ. ಹಾಗೇ ನಾರಾಯಣಭಟ್ರಿಗೆ ತಿಳಿಸಿಬಿಡ್ತೇನೆ’ ಅನಂತಭಟ್ಟರೆಂದರು.
`ನನಗಂತೂ ತಾಯ್ತಂದೆ ಬಂಧುಬಳಗ ಎಲ್ಲಾ ನೀವೇ’ ಶಂಕರಭಟ್ಟ ಕೃತಜ್ಞತೆ ತುಂಬಿ ತುಳುಕುವ ದನಿಯಲ್ಲಿ ನುಡಿದ.
`ಅದನ್ನು ನೀನು ಹೇಳಬೇಕಾಗಿಯೇ ಇಲ್ಲ’ ಎಂದರು ಅನಂತಭಟ್ಟರು.
ಯಾವುದೋ ಸಂದರ್ಭದಲ್ಲಿ ಗೋತ್ರದ ಕುರಿತಾದ ಮಾತು ಬಂದಾಗ ಶಂಕರಭಟ್ಟ ಭಾರದ್ವಾಜ ಗೋತ್ರದವನೆಂದು ಅನಂತಭಟ್ಟರು ಅರಿತುಕೊಂಡಿದ್ದರು. ನಾರಾಯಣಭಟ್ಟರದು ವಿಶ್ವಾಮಿತ್ರ ಗೋತ್ರವಾದುದರಿಂದ ಗೋತ್ರದ ವಿಚಾರದಲ್ಲಿ ತೊಡಕು ಇರಲಿಲ್ಲ.
ನಿಮಿತ್ತ ಮಾತ್ರಕ್ಕಾದರೂ ವಿವಾಹ ವಿಧಿಗಳಲ್ಲಿ ಪಾಲುಗೊಳ್ಳಲು ಹುಡುಗನ ಕಡೆಯ ಬಂಧುಗಳು ಯಾರೂ ಇಲ್ಲವಲ್ಲ ಎಂದು ನಾರಾಯಣಭಟ್ಟರು ಚಿಂತಿಸಿದಾಗ,
`ಹುಡುಗ ಅನಾಥನಾಗಿದ್ದ ಅನ್ನುವುದು ಗಮನಿಸಿಕೊಳ್ಬೇಕಾದ ವಿಚಾರವೇನೂ ಅಲ್ಲ. ನೀವೇ ನೋಡಿದ ಹಾಗೆ ಗುಣ, ಬುದ್ಧಿಶಕ್ತಿರೂಪದಲ್ಲಿ ಅವನಿಗೆ ಯಾವ ಕೊರತೆಯೂ ಇಲ್ಲ. ಅವನಿಗೆ ಹುಡುಗಿ ಸಿಕ್ಕುವುದು ಕಷ್ಟವಲ್ಲ. ಅವನನ್ನು ಬುಟ್ಟಿಗೆ ಹಾಕಿಕೊಳ್ಳಲು ಎಷ್ಟೋ ಮಂದಿ ಹುಡುಗಿಯರು ಸಿದ್ಧರಿರಬಹುದು. ನಮ್ಮ ಪೈಕಿಯ ಒಬ್ಬ ಹುಡುಗ ಹೀಗೆ ನಮ್ಮ ಅವಗಣನೆಯಿಂದಾಗಿ ಹೊರಹೋಗುವುದು ನನಗಂತೂ ಸಮಾಧಾನದ ಸಂಗತಿಯಲ್ಲ. ಪಾರ್ಮತಿಯಂಥ ಹುಡುಗಿಗೆ ಗಂಡುಸಿಗುವುದೇನೂ ಕಷ್ಟವಲ್ಲ. ಆದರೆ ಇಂಥ ಒಬ್ಬ ಹುಡುಗ ಸಿಕ್ಕರೆ ಭಾಗ್ಯವೆಂದು ತಿಳಿದುಕೊಳ್ಳಬೇಕು’ ಎಂದರು ಅನಂತಭಟ್ಟರು.
ಅನಂತಭಟ್ಟರು ಅಷ್ಟು ಹೇಳಬೇಕಾಗಿರಲಿಲ್ಲ. ಅದೆಲ್ಲಾ ನಾರಾಯಣಭಟ್ಟರು ಮನನಮಾಡಿಕೊಂಡ ವಿಚಾರಗಳೇ ಆಗಿದ್ದುವು. ಆದರೂ ಮದುವೆ ಅಂದಮೇಲೆ ಕೆಲವು ವಿಷಯಗಳನ್ನು ಚರ್ಚಿಸದೆ ತೀರ್ಮಾನ ತೆಗೆದುಕೊಳ್ಳುವುದು ಸಮಂಜಸವಲ್ಲ ಎಂಬುದಷ್ಟೇ ಅವರ ಅಂಬೋಣ.
ಅವರು ಹೇಳಿದರು,
`ಅದು ನಿಜ ಅನಂತಭಟ್ರೆ. ತಂದೆಯ ಸ್ಥಾನದಲ್ಲಿ ನಿಂತು ಎಲ್ಲಾ ನಡೆಸಿಕೊಡಲು ನೀವು ಇದ್ದೀರಿ. ಆದರೆ ಹುಡುಗನಿಗೆ ಒಂದು ಮನೆ ಅಂತ ಬೇಕಲ್ಲ’
`ಆ ವಿಚಾರ ನಾನು ನೋಡಿಕೊಳ್ತೀನಿ. ಯೂನಿವರ್ಸಿಟಿಯ ಹತ್ತಿರವೇ ಎಲ್ಲಾದರೂ ಮನೆ ನೋಡ್ಬೇಕು ಅಂತ ಶಂಕರ ಹೇಳ್ತಾ ಇದ್ದ, ಅವನಿಗೆ ಮನೆ ಸಿಗೋ ತನಕ ಗಂಡಹೆಂಡತಿ ನನ್ನ ಮನೆಯಲ್ಲೇ ಇರ್ತಾರೆ’
`ಸರಿ, ಮದುವೆಗೆ ದಿನ ನಿಶ್ಚಯಿಸಿಬಿಡೋಣ’ ನಾರಾಯಣಭಟ್ಟರೆಂದರು.
`ಆ ವಿಚಾರವನ್ನು ನಾನು ಶಂಕರನೊಡನೆ ಆಗಲೇ ಚರ್ಚಿಸಿದ್ದೇನೆ. ಇನ್ನೊಂದು ತಿಂಗಳಲ್ಲಿ ಅವನಿಗೆ ರಜೆ ಆರಂಭವಾಗ್ತದೆ. ಏಪ್ರಿಲ್ ಮೊದಲ ವಾರದಲ್ಲೇ ಆಗಲಿ’
`ಒಳ್ಳೆಯದು. ಮುಹೂರ್ತ ನೋಡಿದರಾಯ್ತು, ನಿರ್ಧಾರ ಅನ್ನೋದು ಇಷ್ಟರಲ್ಲೇ ಆಗಿರೋದಾದ್ರೂ ನಮ್ಮ ಸಂಕಲ್ಪಕ್ಕೆ ಒಂದು ದೃಢೀಕರಣ ಅಂತ ಬೇಕಲ್ಲ ಔಪಚಾರಿಕವಾಗಿ ಹುಡುಗನ ಕಡೆಯವರು ಮತ್ತು ಹುಡುಗಿಯ ಕಡೆಯವರು ಒಂದು ಕಡೆ ಸೇರಿ ಉಳಿದ ತೀರ್ಮಾನಗಳನ್ನು ಮಾಡುವುದು ಒಳ್ಳೆಯದು. ನಾಡಿದ್ದು ಭಾನುವಾರ ಶಂಕರನನ್ನು ಕರೆದುಕೊಂಡು ಬನ್ನಿ ಎಲ್ರೂ ಬನ್ನಿ’
`ಸರಿ’ ಎಂದರು ಅನಂತಭಟ್ಟರು. ತನ್ನ ಮಗನಿಗೇ ಮದುವೆ ಮಾಡಿಸುತ್ತಿರುವಂಥ ಸಂಭ್ರಮ ಸಂತೋಷ ಅವರದಾಗಿತ್ತು.
    
ಭಾನುವಾರ ಶಂಕರ, ಅನಂತಭಟ್ಟರು ಅವರ ಪತ್ನಿ ಸರಸಮ್ಮ ಮತ್ತು ಹಿರಿಯ ಮಗ ಜನಾರ್ದನ, ಅವನ ಹೆಂಡತಿ ಮತ್ತು ಮಗು ಮಾಹಿಮ್ನಲ್ಲಿರುವ ನಾರಾಯಣಭಟ್ಟರ ಮನೆಗೆ ಬಂದರು.
ಮೂವತ್ತು ವರ್ಷಗಳ ಹಿಂದೆ ನಾರಾಯಣಭಟ್ಟರು ಮಾಹಿಮ್ನಲ್ಲಿ ಆರಂಭಿಸಿದ ಒಂದೇ ಕೋಣೆಯ `ಗಣೇಶಭವನ’ ಎಂಬ ಹೋಟೆಲು ಬೆಳೆಬೆಳೆದು ಇಂದು ಎರಡು ಮಹಡಿಯ ಭಾರೀ ಹೋಟೆಲಾಗಿ `ಗಣೇಶಪ್ರಸಾದ’ ಎಂಬ ಹೆಸರಿನಿಂದ ಕಂಗೊಳಿಸುತ್ತಿದೆ. ಸದಾ ಜನರಿಂದ ತುಂಬಿ ತುಳುಕುವ ಲೇಡಿ ಜಮ್ಶದ್ಜಿ ರಸ್ತೆಯಲ್ಲಿರುವ ಗಣೇಶಪ್ರಸಾದ ಇಂದು ಒಂದು ಹೊನ್ನಗಣಿಯೇ ಆಗಿದೆ. ನಾರಾಯಣಭಟ್ಟರಿಗೆ ಏಳು ಮಕ್ಕಳು. ಐದು ಗಂಡು, ಎರಡು ಹೆಣ್ಣು. ಐದು ಜನ ಗಂಡುಮಕ್ಕಳಿಗೂ ಮದುವೆಯಾಗಿತ್ತು. ಆರನೇಯವಳು ಪಾರ್ವತಿ. ಕೊನೆಯವಳಾದ ಜ್ಞಾನೇಶ್ವರಿ ಕಾಲೇಜಿಗೆ ಹೋಗುತ್ತಿದ್ದಾಳೆ. ಸಂಪತ್ತಿನಲ್ಲೂ ವಿದ್ಯೆಯಲ್ಲೂ ಯಾವ ಕೊರತೆಯೂ ಇಲ್ಲದ, ಸಮೃದ್ಧಿ ತುಂಬಿತುಳುಕುವ ಕುಟುಂಬ ನಾರಾಯಣಭಟ್ಟರದು. ಹೆಂಡತಿ ಶಾರದಮ್ಮ ಸಿರಿತನಲ್ಲೇ ಬೆಳೆದಾಕೆಯಾದರೂ ನಾರಾಯಣ ಭಟ್ಟರು ಚಿಕ್ಕ ಹೋಟೆಲಿನ ಜೊತೆ ಅವರ ನೆರಳಾಗಿ ಬದುಕಿ ಇಂದು ಅರುವತ್ತರ ಹರೆಯದಲ್ಲೂ ಚಟುವಟಿಕೆಯಿಂದ ಓಡಾಡುವ ಹೆಂಗಸು. ಐದು ಮಂದಿ ಬುದ್ಧಿವಂತರಾದ ಗಂಡುಮಕ್ಕಳನ್ನು ಹೆತ್ತು ಬೆಳೆಸಿ ಸಮರ್ಥಳಾಗಿಸಿದ ತಾಯಿ.
ಎಲ್ಲರನ್ನೂ ಬಾಗಿಲಲ್ಲೇ ಆದರದಿಂದ ಸ್ವಾಗತಿಸಿದರು ನಾರಾಯಣಭಟ್ಟರು ಮತ್ತು ಪತ್ನಿ ಶಾರದಮ್ಮ.
ಅನಂತಭಟ್ಟರು ಮತ್ತು ಅವರ ಕುಟುಂಬ ಶಂಕರಭಟ್ಟರು ಆ ಮನೆಗೆ ಹೊಸಬರೇನೂ ಅಗಿರಲಿಲ್ಲ. ಆದರೂ ಈ ದಿನದ ಆದರೋಪಚಾರ ಹೊಸಬಗೆಯದಾಗಿತ್ತು.
ವಿವಾಹಕ್ಕೆ ಸಂಬಂಧಪಟ್ಟ ಮಾತುಕತೆ ನಡೆದಾಗ,
`ಅದ್ಧೂರಿಯ ಸಮಾರಂಭವೇನೂ ಬೇಡ. ಎಲ್ಲಾ ಸರಳವಾಗಿಯೇ ಆಗಲಿ’ ಎಂದ ಶಂಕರ.
ಅವನ ಅಭಿಪ್ರಾಯ ಎಲ್ಲರಿಗೂ ಒಪ್ಪಿಗೆಯಾಯಿತು. ಹತ್ತಿರದ ಕೆಲವು ಬಂಧುಗಳನ್ನು ಆಮಂತ್ರಿಸುವುದು ಮದುವೆಯನ್ನು ಮಾಹಿಮ್ನಲ್ಲಿ ಮನೆಯಲ್ಲೇ ನಡೆಸುವುದು ಎಂದು ತೀರ್ಮಾನಿಸಿದರು.
ಪುಷ್ಕಳವಾಗಿ ಊಟವಾಯಿತು. ಊಟ ಮುಗಿಸಿ ಬಂದು ಕುಳಿತುಕೊಳ್ಳುವಾಗ ಅನಂತಭಟ್ಟರು ಶಂಕರನ ಕಿವಿಯಲ್ಲಿ,
`ಪಾರ್ವತಿಯೊಡನೆ ಮಾತಾಡ್ತೀಯ’ ಎಂದು ಕೇಳಿದರು.
`ಹೊಸದಾಗಿ ಮಾತಾಡೋದೇನೂ ಇಲ್ಲ. ಆದರೂ ಅವಕಾಶವಿದ್ದರೆ ಮಾತಾಡಬಹುದು’ ಎಂದು ಶಂಕರ ಮುಗುಳ್ನಕ್ಕ.
`ಹಾಗಾದ್ರೆ ಸರಿ, ಮೇಲೆ ಹೋಗಿ ಬಾಲ್ಕನಿಯಲ್ಲಿ ಕುಳಿತುಕೊ. ಪಾರ್ವತಿಯನ್ನು ಕಳಿಸಲು ಹೇಳ್ತೀನಿ’ ಅನಂತಭಟ್ಟರೆಂದರು.
ಶಂಕರ ಮಹಡಿ ಹತ್ತಿ ಬಾಲ್ಕನಿಯಲ್ಲಿ ಬೆತ್ತದ ಕುರ್ಚಿಯೊಂದರಲ್ಲಿ ಕುಳಿತ. ಅವನ ಎದೆ ಉದ್ವೇಗದಿಂದ ತುಡಿಯತೊಡಗಿತು.
ಕೆಳಗೆ ಬಾಲ್ಕನಿಗೆದುರಾಗಿ ಹೂದೋಟ. ಹೂದೋಟದ ಅಂಚಿನಲ್ಲಿ ಬಾದಾಮಿಯ ಮತ್ತು ನೇರಳೆಯ ಮರಗಳು. ಮುಂದೆ ಜನರಿಂದ ಮತ್ತು ವಾಹನಗಳಿಂದ ತುಂಬಿದ ಲೇಡಿ ಜಮ್ಶದ್ಜೀ ರೋಡು.
ಅವನು ರಸ್ತೆಯನ್ನೇ ದಿಟ್ಟಿಸುತ್ತಾ ಎದೆಯಲ್ಲೇಳುತ್ತಿದ್ದ ಉದ್ವೇಗದಲೆಗಳನ್ನು ಅದುಮಿಕೊಂಡು ಕುಳಿತ.
ಐದು ನಿಮಿಷದಲ್ಲಿ ಪಾರ್ವತಿ ಬಾಲ್ಕನಿಯ ಬಾಗಿಲಲ್ಲಿ ಕಾಣಿಸಿದಳು.
`ಬಾ ಕೂತ್ಕೊ’ ಶಂಕರ ಮುಗುಳ್ನಕ್ಕು ನುಡಿದ.
ಪಾರ್ವತಿ ಅವನ ಮುಂದಿದ್ದ ಬೆತ್ತದ ಕುರ್ಚಿಯಲ್ಲಿ ಕುಳಿತಳು.
ನೂಲಿನ ನೀಲಿ ಸೀರೆ ಮತ್ತು ಅದೇ ಬಣ್ಣದ ರವಿಕೆಯಲ್ಲಿ ಪಾರ್ವತಿಯ ಗೌರವರ್ಣದ ತೆಳ್ಳಗಿನ ದೇಹ ಕಣ್ಸೆಳೆಯುವಂತಿತ್ತು. ಐದಡಿ ಎಂಟಿಂಚು ಎತ್ತರ. ನೀಳವಾದ ಮುಖ. ನೀಳವಾದ ಕಣ್ಣುಗಳು. ಚೂಪಾದ ಗಲ್ಲ. ಕೊರಳಲ್ಲಿ ಒಂದೆಳೆಯ ಚಿನ್ನದ ಸರ ಮಾತ್ರ. ಕಿವಿಯಲ್ಲಿ ಹಸುರು ವಜ್ರದ ಬೆಂಡೋಲೆಗಳು. ಪಾರ್ವತಿ ಅಪೂರ್ವ ರೂಪವತಿಯಾಗಿ ಕಾಣಿಸಿದಳು ಶಂಕರನ ಕಣ್ಣಿಗೆ. ಅವನದೂ ಒಳ್ಳೆಯ ಎತ್ತರವುಳ್ಳ ಸುದೃಢವಾದ ಭುಜ ಮತ್ತು ತೋಳುಗಳ ಸುಂದರವಾದ ಶರೀರ. ಹರವಾದ ಎದೆ. ಉರುಟಾದ ಮುಖಕ್ಕೆ ಗಾಂಭೀರ್ಯವನ್ನೋ ವಯಸ್ಸಿಗನುಗುಣವಾದ ಆತ್ಮವಿಶ್ವಾಸವನ್ನೋ ತುಂಬಿರುವ ಎದ್ದು ತೋರುವ ಗಲ್ಲ. ಗಿಡ್ಡನೆ ಕತ್ತರಿಸಿದ ಕಪ್ಪು ಗಡ್ಡ. ಆ ಮುಖಕ್ಕೊಪ್ಪುವ ತುಸು ದೊಡ್ಡದೇ ಅನಿಸುವ ಮೂಗು. ಕಪ್ಪಗಿನ ಉರುಟು ಕಣ್ಣುಗಳು. ನಿರ್ಭೀತಿಯನ್ನು ವ್ಯಕ್ತಪಡಿಸುವ ಅಥವಾ ಏನೋ ರಹಸ್ಯವನ್ನು ತುಂಬಿಕೊಂಡಿರುವಂಥ ಸ್ವಲ್ಪ ನಿರ್ಲಿಪ್ತವೆನಿಸುವ ಕಣ್ಣುಗಳು.
ಅವಳು ಅವನ ಮುಖವನ್ನು ದಿಟ್ಟಿಸಿ ಮುಗುಳ್ನಕ್ಕಳು. ಅವಳ ಕಣ್ಣುಗಳು ದೊಡ್ಡದಾಗಿ ಅರಳಿದ್ದನ್ನು ಕೆನ್ನೆಗಳು ಕೆಂಪಾಗಿದ್ದುದನ್ನು ಮತ್ತು ಮರುಕ್ಷಣ ಅವಳ ಮುಖ ಅವನತವಾದುದನ್ನು ಅವನು ಗಮನಿಸಿದ.
ಅವಳು ಕೆಳನೋಡುತ್ತಾ ಕುಳಿತಿರುವುದನ್ನು ಕಂಡು ಮುಗುಳ್ನಗುತ್ತಾ ತಟ್ಟನೆ ಅವಳ ಬಲಗೈಯನ್ನು ತನ್ನ ಕೈಯಲ್ಲಿ ತೆಗೆದುಕೊಂಡು ಅವನು ಹೇಳಿದ,
`ನಾನು ಭಾಗ್ಯಶಾಲಿಯೆಂದು ನನಗನಿಸುತ್ತದೆ’
ಅವಳು ಸಂಕೋಚದಿಂದಲೇ ಕೇಳಿದಳು,
`ಯಾಕೆ’
`ನೀನು ಆಗರ್ಭ ಶ್ರೀಮಂತಳು. ನಾನಾದರೋ ಅನಾಥ’
`ಶ್ರೀಮಂತಿಕೆ ಅಪ್ಪನದು. ನನ್ನದಲ್ಲ’ ಅವಳು ಮೊಗವೆತ್ತಿ ಮುಗುಳ್ನಕ್ಕಳು.
`ಅಪ್ಪನ ಶ್ರೀಮಂತಿಕೆಯೆಂದರೆ ಮಗಳ ಶ್ರೀಮಂತಿಕೆಯಲ್ಲವೆ’
`ಅಲ್ಲ. ಅಪ್ಪನ ಶ್ರೀಮಂತಿಕೆ ಅಪ್ಪನದೇ. ಮಗಳು ಮನೆಯಿಂದ ಹೊರ ಹೋಗುವವಳು, ಅಲ್ಲವೆ’
`ಅದೇನೋ ನಿಜ. ಆದರೆ ಅವಳು ಶ್ರೀಮಂತನ ಮಗಳಾದುದರಿಂದ ಶ್ರೀಮಂತಳೆಂದೇ ಗುರುತಿಸಲ್ಪಡುತ್ತಾಳೆ’
`ಅದೊಂದು ಭ್ರಮೆ ಮಾತ್ರ. ಮದುವೆಯಾದ್ಮೇಲೆ ಅವಳ ಶ್ರೀಮಂತಿಕೆಯೆಂಬುದು ಅವಳ ಗಂಡನದೇ. ಅವಳು ಭಾಗ್ಯವಂತಳೆಂದುಕೊಳ್ಳಬೇಕಾದುದು ಅವಳ ಗಂಡ ಎಷ್ಟು ಒಳ್ಳೆಯವನು ಎಂಬುದರಿಂದಲೇ’ ಎಂದವಳೇ ಮುಗುಳ್ನಕ್ಕು, `ಆ ದೃಷ್ಟಿಯಿಂದ ನಾನೇ ಭಾಗ್ಯವಂತಳು. ನೀವು ನಿಮ್ಮನ್ನು ಅನಾಥ ಅನ್ನಬಾರದು. ಆ ಮಾತಿಗೆ ಏನೂ ಅರ್ಥವಿಲ್ಲ’
ಮಾತಿನಲ್ಲಿ ಚುರುಕಾಗಿಯೇ ಇದ್ದಾಳೆ. ಬರೀ ಓದಿದ ಹೆಣ್ಣಲ್ಲ, ವಿಚಾರವಂತೆ ಎಂದುಕೊಂಡ ಶಂಕರಭಟ್ಟ.
`ಹಾಗಾದರೆ, ನಾನು ಅನಾಥ ಆಗಿದ್ದೆ ಎಂದು ಹೇಳಬಹುದೆ’ ಅವನು ಮುಗುಳ್ನಗುತ್ತಾ ಕೇಳಿದ.
`ಏನಗತ್ಯ ಹುಟ್ಟುವಾಗ ಎಲ್ಲರೂ ಅನಾಥರಾಗಿಯೇ ಹುಟ್ಟುವುದು. ಹುಟ್ಟುವಾಗ ಯಾರೂ ಏನೂ ಆಗಿರಬಹುದು. ಕರ್ಮಣಾ ಜಾಯೆತೇ ದ್ವಿಜ ಅಲ್ಲವೆ’ ಪಾರ್ವತಿ ಮುಗುಳ್ನಕ್ಕಳು.
ಒಂದು ಕ್ಷಣ ತಡೆದು ಶಂಕರಭಟ್ಟನೆಂದ,
`ನನಗೆ ತುಂಬಾ ಖುಷಿಯಾಯಿತು’
`ಯಾಕೆ’
`ನೀನು ಒಳ್ಳೆಯ ಮಾತುಗಾರ್ತಿ’
`ಮಾತಾಡುವ ಹೆಂಡತಿಯನ್ನು ಯಾರೂ ಮೆಚ್ಚೋಲ್ಲ’ ಪಾರ್ವತಿ ಮೆಲ್ಲನೆ ನಕ್ಕಳು.
`ನಾನೊಪ್ಪೋಲ್ಲ. ಮಾತಾಡುವ ಹೆಂಡತಿಯನ್ನು ಎಲ್ಲರೂ ಮೆಚ್ತಾರೆ. ಮಾತಾಡಲು ತಿಳಿದಿರೋ ಹೆಣ್ಣುಗಳೇ ಅಪರೂಪ. ವಟವಟ ಗುಟ್ಟುವುದು, ಗೊಣಗುವುದು, ಸುಮ್ಮನೆ ವಾದ ಹೂಡುವುದು ಇತ್ಯಾದಿಯೆಲ್ಲ ಮಾತು ಅಲ್ಲ’ ಅವನೆಂದ.
`ಗಂಡಸರು ಅಂಥದ್ದೆಲ್ಲ ಮಾಡೋದಿಲ್ವೆ
`ಎಲ್ಲೋ ಅಪರೂಪಕ್ಕೆ ಅಲ್ಲೊಬ್ಬರು ಇಲ್ಲೊಬ್ಬರು ಇರ್ಬಹುದು ಅಂಥವರು, ಆದರೆ ಹೆಣ್ಣುಗಳಲ್ಲಿ ಅಂಥವರ ಸಂಖ್ಯೆ ತುಂಬಾ ದೊಡ್ಡದು’
`ನಾನು ಅದರಲ್ಲಿ ಒಬ್ಬಳಲ್ಲ ಅಂತ ಹೇಗೆ ಹೇಳ್ತೀರಿ’ ಅವಳು ಮುಗುಳ್ನಗುತ್ತಾ ಕೇಳಿದಳು.
`ಹೇಗೆ ಹೇಳಲಿ ನೋಡ್ಬೇಕು’ ಶಂಕರಭಟ್ಟ ಗಟ್ಟಿಯಾಗಿ ನಕ್ಕ.
ಪಾರ್ವತಿ ಕೂಡ ನಕ್ಕಳು.
ಸ್ವಲ್ಪ ಹೊತ್ತು ಮೌನವಾಗಿ ಕುಳಿತಿದ್ದ ಪಾರ್ವತಿ ಹೇಳಿದಳು,
`ನಮ್ಮ ಹೆಸರುಗಳು ಹೊಂದಿಕೊಂಡು ಬಂದುದು ಒಂದು ವಿಶೇಷ ಅಲ್ವೆ’
`ಅಪರೂಪಕ್ಕೆ ಹಾಗಾಗುತ್ತೆ. ನನ್ನೊಬ್ಬ ಸ್ನೇಹಿತನ ಹೆಸರು ರಾಮ ಅಂತ. ಅವನ ಹೆಂಡತಿಯ ಹೆಸರು ಏನು ಗೊತ್ತಾ’
`ಸೀತಾ ಅಂತ. ಜಾನಕಿ, ವೈದೇಹಿ ಇತ್ಯಾದಿ ಅಲ್ಲ, ಸೀತಾ ಅಂತಲೇ. ತಮಾಷೆಯ ಸಂಗತಿ ಅದಲ್ಲ’
`ಮತ್ತೇನು’
`ಆಕೆ ಹೆತ್ತುದು ಅವಳಿಜವಳಿ. ಮಕ್ಕಳಿಗೆ ಕೂಡ ಹೆಸರಿಟ್ರು ಲವ ಕುಶ ಅಂತ. ಆಮೇಲೆ ಆಕೆ ಹೆರಲೂ ಇಲ್ಲ. `ನೀವೇ ಪುರಾಣ ಕಾಲದ ರಾಮ ಸೀತೆಯರಿರ್ಬೇಕು’ ಅಂತ ನಾವು ಯಾವಾಗಲೂ ಅವರನ್ನು ಹಾಸ್ಯ ಮಾಡ್ತಿರ್ತೇವೆ’ ಎಂದು ನಕ್ಕ ಶಂಕರಭಟ್ಟ.
ಸ್ವಲ್ಪ ಕಳೆದು ಅವನು ಹೇಳಿದ, `ನಮ್ಮ ಮೊದಲ ಮಗುವಿಗೆ ಗಣಪತಿ ಅಂತಲೇ ಹೆಸರಿಡೋದು, ಏನು’
`ಹೆಣ್ಣಾದರೆ’
ಖಂಡಿತಾ ಆಗೋಲ್ಲ, ನಾವೂ ಪುರಾಣ ಕಾಲದ ಶಂಕರ ಪಾರ್ವತಿಯರೇ ಇರ್ಬೇಕು. ಅಕಸ್ಮಾತ್ ಹೆಣ್ಣಾದರೂ ಗಣಪತಿ ಅಂತ್ಲೇ ಹೆಸರಿಡೋಣ ಮಜವಾಗಿರುತ್ತೆ.
ಪಾರ್ವತಿ ಬಾಯಿಗೆ ಕೈಯಿರಿಸಿಕೊಂಡು ನಕ್ಕಳು.
ನಗುತ್ತಿರುವ ಚೆಲುವೆಯನ್ನು ನೋಡುತ್ತಾ ಕುಳಿತಿದ್ದ ಶಂಕರ, ಅವಳು ನಗು ನಿಲ್ಲಿಸಿದಾಗ ಕೇಳಿದ,
`ಎಂ. ಎ. ಆಯ್ತಲ್ಲ. ಉದ್ಯೋಗ ಮಾಡೋದಕ್ಕಿಷ್ಟವಿದೆಯೆ’
`ಇದೆ. ಆದರೆ ಟೀಚಿಂಗ್ ಬೇಡ’
`ಬೇರೆ ಏನು ಬ್ಯಾಂಕ್’
`ಬ್ಯಾಂಕ್ ಪರವಾಗಿಲ್ಲ. ಟೀಚಿಂಗ್ ಮತ್ತು ಬ್ಯಾಂಕ್ ಬಿಟ್ಟರೆ ಓದಿದೋರಿಗೆ ಬೇರೆ ಉದ್ಯೋಗ ನಮ್ದೇಶದಲ್ಲಿ ಇಲ್ಲ ಅಂತ ತೋರುತ್ತೆ’ ಅವಳು ಮುಗುಳ್ನಕ್ಕಳು.
`ಯಾಕಿಲ್ಲ ಯಾವುದಾದರೂ ಕಂಪೆನಿಯಲ್ಲಿ ಕೆಲಸ ಮಾಡಬಹುದು. ಬ್ಯಾಂಕಲ್ಲದಿದ್ದರೆ ಬ್ಯಾಂಕಿನ ಥರಾ ಎಷ್ಟೋ ಸಂಸ್ಥೆಗಳಿವೆಯಲ್ಲಾ’
ಅವಳು ಸುಮ್ಮನಿದ್ದಳು.
ಅವನೇ ಮಾತಾಡಿದ,
`ಆ ವಿಚಾರ ಆಮೇಲೆ ಮಾತಾಡ್ಬಹುದು. ಹೇಳು ಹನಿಮೂನಿಗೆ ಎಲ್ಲಿ ಹೋಗೋಣ’
ಅವಳ ಕೆನ್ನೆ ಥಟ್ಟನೆ ರಂಗೇರಿತು.
`ನೀವೇ ಹೇಳಿ’ ಅವಳು ನೆಲ ನೋಡುತ್ತಾ ನುಡಿದಳು.
`ನೀನು ಹೇಳು’
ಅವಳು ಸುಮ್ಮನಿದ್ದುದನ್ನು ಕಂಡು ಅವನು ಪುನಃ ಹೇಳಿದ,
`ನಿನ್ನ ಇಷ್ಟ. ಮುಖ್ಯ ನೀನು ಹೇಳು’
`ಕಾಶ್ಮೀರ’
`ಸರಿ’
`ನಿಮಗೂ ಅದೇ ಇಷ್ಟವೆ’
`ನನ್ನ ಇಷ್ಟ ಇನ್ನೂ ಸ್ವಲ್ಪ ಉದ್ದವಿದೆ. ಆದರೆ ನಿನಗೆ ಇಷ್ಟವಾಗುತ್ತೋ ಇಲ್ಲವೋ ಅಂತ ಸಂಶಯ’
`ಏನು ಹೇಳಿ’
`ಕಾಶ್ಮೀರದಲ್ಲಿ ಒಂದು ವಾರ ಕಳೆದು ಬನಾರಸ್, ಕಲ್ಕತ್ತ, ಭುವನೇಶ್ವರ, ಕೋನಾರ್ಕ್ ಇತ್ಯಾದಿ ನೋಡಿಕೊಂಡು ಬರೋದು’
ಪಾರ್ವತಿ ನಗುತ್ತಾ, `ಹನಿಮೂನಾ ತೀರ್ಥಯಾತ್ರೆಯಾ’ ಎಂದು ಕೇಳಿದಳು.
`ಎರಡು ಮಕ್ಕಳಾದ್ಮೇಲೆ ಹೋಗೋದು ಅಷ್ಟರಲ್ಲೇ ಇದೆ. ಈಗ್ಲೇ ಎಲ್ಲಾ ಮುಗಿಸಿಬಿಡೋದು’
`ತುಂಬಾ ಕಾಲ ಬೇಕಾಗುತ್ತಲ್ಲ’
`ಹೂಂ. ಐದಾರು ವಾರ ಬೇಕಾಗುತ್ತೆ, ಹೇಗೂ ರಜೆ. ಜೂನ್ ಕೊನೆಗೆ ಕಾಲೇಜು ತೆರೆಯೋ ಹೊತ್ತಿಗೆ ಬಂದ್ರಾಯ್ತು’
ಅವಳು ಸುಮ್ಮನಿದ್ದಳು.
`ಏನು ಇಷ್ಟವಿಲ್ವೆ’ ಅವನು ಕೇಳಿದ.
`ಯಾಕಿಲ್ಲ, ಖಂಡಿತವಾಗಿ ನನಗೂ ಇಷ್ಟ. ಆದರೆ ಅಷ್ಟೆಲ್ಲಾ ಸುಖಪಡುವುದು ಸಾಧ್ಯವೆ ಅಂತ’
`ಯಾಕೆ ಸಾಧ್ಯವಿಲ್ಲ ಏನೂ ಭಯಪಡ್ಬೇಡ ನಾನಿದ್ದೀನಿ. ಮುದುಕರಾದ್ಮೇಲೆ ಮಾಡೋ ತೀರ್ಥಯಾತ್ರೆಯಲ್ಲಿ ನನಗೆ ಆಸಕ್ತಿಯಿಲ್ಲ. ಹನಿಮೂನಿನ ಹಾಗೆಯೇ ತೀರ್ಥಯಾತ್ರೆ ಕೂಡ ರಕ್ತ ಬಿಸಿಯಿರುವಾಗಲೇ ಮುಗೀಬೇಕು’ ಅವನು ಮುಗುಳ್ನಕ್ಕ.
  
ಏಪ್ರಿಲ್ ಮೊದಲ ವಾರದಲ್ಲಿ ಮದುವೆ ಕಳೆದು ಪಾರ್ವತಿ ಮತ್ತು ಶಂಕರ ಸತಿಪತಿಯರಾದರು.
ತಾತ್ಕಾಲಿಕವಾಗಿ ಅನಂತಭಟ್ಟರ ಮನೆಯೇ ಹುಡುಗನ ಮನೆಯಾಯಿತು.
ಮದುವೆ ಕಳೆದ ನಾಲ್ಕು ದಿನದ ಬಳಿಕ ಶಂಕರಭಟ್ಟ ಅನಂತಭಟ್ಟರೊಡನೆ ಹೇಳಿದ,
`ನಾವು ಸ್ವಲ್ಪ ತಿರುಗಾಡಿಕೊಂಡು ಬರ್ತೀವಿ. ಅಷ್ಟರಲ್ಲಿ ಯೂನಿವರ್ಸಿಟಿಗೆ ಸಮೀಪವೇ ಒಂದು ಚಿಕ್ಕ ಮನೆ ಹುಡುಕಲು ಸಾಧ್ಯವೆ’
`ಪ್ರಯತ್ನಿಸ್ತೀನಿ ಸಿಗ್ಬಹುದು. ತಿರುಗಾಟ ಅಂದ್ರೆ ಎಲ್ಲಿಗೆ ಕಾಶ್ಮೀರಕ್ಕೋ’ ಅನಂತಭಟ್ಟರು ಕೇಳಿದರು.
`ಕಾಶ್ಮೀರ ಮಾತ್ರವಲ್ಲ, ಸ್ವಲ್ಪ ತೀರ್ಥಯಾತ್ರೆ ಕೂಡ ಮಾಡುವ ಯೋಚನೆ ಮಾಡಿದ್ದೇವೆ’ ಶಂಕರಭಟ್ಟ ಮುಗುಳ್ನಗುತ್ತಾ ನುಡಿದ.
`ಏನು ತೀರ್ಥಯಾತ್ರೆಯೆ’ ಅನಂತಭಟ್ಟರು ಆಶ್ಚರ್ಯದಿಂದ ಕೇಳಿದರು.
`ಹೌದು, ಕಾಶಿ, ಪುರಿ, ಕೊನಾರ್ಕ್ ಇತ್ಯಾದಿ ನೋಡಿಕೊಂಡು ಬರ್ಬೇಕು ಅಂತ ಯೋಚನೆಯಿದೆ’
`ಅಂದ್ರೆ ಎಷ್ಟು ಸಮಯದ ಪ್ರೋಗ್ರಾಮ್ ನಿಮ್ದು’
`ಒಂದು-ಒಂದೂವರೆ ತಿಂಗಳು’
ಒಂದು ನಿಮಿಷ ಯೋಚಿಸಿ ಅನಂತಭಟ್ಟರು ಕೇಳಿದರು,
`ಸಾಕಷ್ಟು ಹಣವಿದೆಯೆ’
`ಇದೆ’
`ಸಂಕೋಚ ಬೇಡ ಅಗತ್ಯವಿದ್ದರೆ ಕೇಳು’
`ಸದ್ಯಕ್ಕೆ ಬೇಡ’ ಅವನು ಮುಗುಳ್ನಕ್ಕ.
`ಹಾಗಾದ್ರೆ ಸರಿ, ಆದ್ರೆ ಜಾಗ್ರತೆ ಮಾಡಿಕೊಳ್ಬೇಕು. ಮುದುಕ ಮುದುಕಿಯರು ತೀರ್ಥಯಾತ್ರೆ ಮಾಡಿದ ಹಾಗೆ ಅಂದ್ಕೊಬೇಡ. ಪ್ರಪಂಚ ತುಂಬಾ ಕೆಟ್ಹೋಗಿದೆ ಅನ್ನೋದನ್ನು ಮರೀಬಾರ್ದು’
`ಅಂದ್ರೆ’ ಶಂಕರಭಟ್ಟ ಆಶ್ಚರ್ಯದಿಂದ ಕೇಳಿದ.
`ಅಂದ್ರೆ ಇಷ್ಟೆ, ಹೋದಲ್ಲಿ ಒಳ್ಳೆಯ ಹೋಟೆಲು ಹುಡುಕಿ ಉಳ್ಕೊಳ್ಳೋದಕ್ಕೆ ಭದ್ರವಾದ ಏರ್ಪಾಡು ಮಾಡಿಕೊಳ್ಬೇಕು. ನಮ್ಮ ಪವಿತ್ರ ದೇವಾಲಯಗಳು ಅಂಥ ಪವಿತ್ರ ಜಾಗಗಳೇನೂ ಅಲ್ಲ. ಅದಕ್ಕೇ ಜನ ಮುದುಕ ಮುದುಕಿಯರಾದ ಮೇಲೆ ತಿರುಗಾಟ ಆರಂಭಿಸೋದು. ಸಣ್ಣ ಪ್ರಾಯದ ಸುಂದರಿಯಾದ ಹೆಂಡತಿಯನ್ನು ಕರೆದುಕೊಂಡು ಹೋಗುವಾಗ ಒಂದು ಕಣ್ಣು ದೇವರ ಮೇಲೆ ಮತ್ತು ಇನ್ನೊಂದು ಕಣ್ಣು ಅವಳ ಮೇಲೆ ಇರ್ಬೇಕು’
`ನಾನು ಎರಡು ಕಣ್ಣೂ ಅವಳ ಮೇಲೆ ಇಟ್ಕೋತೀನಿ’ ಎಂದು ನಕ್ಕ ಶಂಕರಭಟ್ಟ.
ಅನಂತಭಟ್ಟರೂ ನಕ್ಕರು.
`ಅಷ್ಟು ಮಾತ್ರವಲ್ಲ, ಏನೂ ಆಭರಣ ಹಾಕ್ಕೊಂಡು ಹೋಗ್ಬೇಡಿ. ಮಂಗಳಸೂತ್ರ ಕೂಡ ತೆಗೆದಿರಿಸಿ ಒಂದು ಕಪ್ಪು ಮಣಿಗಳ ಹಾರ ಹಾಕ್ಕೊಳ್ಳೋದು ಲೇಸು’ ಎಂದರು.
`ನೀವು ಹಿಂತಿರುಗಿ ಬರುವಾಗ ಊರಿಗೆ ಬಂದು ಒಂದು ನಾಲ್ಕು ದಿನವಿದ್ದು ಬರಬಹುದಲ್ಲ’ ಎಂದರು ಪಾರ್ವತಿಯ ತಂದೆ ನಾರಾಯಣಭಟ್ಟರು.
`ಹೌದು, ಯಾಕಾಗ್ಬಾರ್ದು ಪಾರ್ವತಿ ಕೂಡ ಊರಿಗೆ ಹೋಗದೆ ನಾಲ್ಕೈದು ವರ್ಷವಾಯ್ತು. ಅಜ್ಜ ಅಜ್ಜಿಗೆ ನಿಮ್ಮನ್ನು ಕಂಡು ತುಂಬಾ ಖುಷಿಯಾಗುತ್ತೆ. ಮದುವೆಗೆ ಕೂಡ ಅವರಿಂದ ಬರಲಾಗಲಿಲ್ಲ’ ಅನಂತಭಟ್ಟರೆಂದರು.
`ಅದೇ ಒಳ್ಳೆಯದು, ಅಷ್ಟರಲ್ಲಿ ಇಲ್ಲಿಂದ ಯಾರಾದ್ರೂ ಉಡುಪಿಗೆ ಹೋಗ್ಬಂದಿರ್ತಾರೆ. ಪಾರ್ವತಿಯ ಆಭರಣಗಳನ್ನೆಲ್ಲಾ ಕಳಿಸಿಕೊಡ್ತೀವಿ. ಕಿದಿಯೂರು ಮುಟ್ಟಿದ್ಮೇಲಾದ್ರೂ ಹಾಕ್ಕೊಳ್ಬಹುದಲ್ಲ ಅಲ್ಲಿ ಕತ್ತು ಕಿವಿ ಎಲ್ಲಾ ಬೋಳು ಮಾಡ್ಕೊಂಡು ತಿರುಗಾಡೋದು ಚೆನ್ನಾಗಿರೋಲ್ಲ’ ಎಂದರು ಪಾರ್ವತಿಯ ತಾಯಿ ಅನಸೂಯಮ್ಮ.
`ಸರಿ ಅನುಕೂಲವಾದ್ರೆ ಆ ದಾರಿಯಿಂದಾಗಿಯೇ ಬರ್ತೀವಿ’ ಎಂದ ಶಂಕರಭಟ್ಟ.
`ಅನುಕೂಲ ಮಾಡ್ಕೊಳ್ಳಿ’ ಎಂದರು ಅನಸೂಯಮ್ಮ.
`ಭುವನೇಶ್ವರದಿಂದ ಪ್ರೇನಿನಲ್ಲಿ ಮದ್ರಾಸಿಗೆ ಬನ್ನಿ. ಅಲ್ಲಿಂದ ಪ್ಲೇನಿನಲ್ಲೇ ಮಂಗಳೂರಿಗೆ ಬನ್ನಿ. ಟ್ರೈನು ಬೇಡ’ ನಾರಾಯಣಭಟ್ಟರೆಂದರು.
`ಹಾಗಾದ್ರೆ `ಅನುಕೂಲವಾದರೆ’ ಅನ್ನೋ ಮಾತು ಬೇಡ. ಈಗ್ಲೇ ಇಡೀ ಟ್ರಿಪ್ಪಿಗೆ ಟೆಕೇಟು ತೆಗೆದುಕೊಳ್ಳಿ, ಮಂಗಳೂರಿನಿಂದ ಮುಂಬೈವರ್ಗೂ’ ಎಂದರು ಅನಂತಭಟ್ಟರು.
ಕೂಡಲೇ ಶಂಕರಭಟ್ಟ,
`ಉಡುಪಿಯಿಂದ ಮುಂಬಯಿ ವರೆಗಿನ ಪ್ರಯಾಣ ಬಸ್ಸಿನಲ್ಲೇ ಆಗ್ಲಿ. ಊರುಗಳೆಲ್ಲ ಹೇಗಿವೆ ಅಂತ ನೋಡ್ಕೊಳ್ತಾ ಬರ್ಬಹುದು’ ಎಂದ.
 
ಶಂಕರ ಮತ್ತು ಪಾರ್ವತಿ ಶ್ರೀನಗರಕ್ಕೆ ಹೊರಟರು. ಅವರ ಪ್ರಯಾಣಕ್ಕೆ ಪಾರ್ವತಿಯ ತಂದೆ ನಾರಾಯಣಭಟ್ಟರೇ ಟಿಕೇಟು ಮಾಡಿಸಿದರು. ಮುಂಬೈ-ಶ್ರೀನಗರ-ದೆಹಲಿ-ಕಲ್ಕತ್ತ. ಭುವನೇಶ್ವರ-ಮದರಾಸು-ಮಂಗಳೂರು-ಮುಂಬೈ.
`ಎಲ್ಲೂ ಟ್ರೈನಿನಲ್ಲಿ ಪ್ರಯಾಣ ಮಾಡ್ಬೇಡಿ. ಈ ಕಾಲದಲ್ಲಿ ರಿಸರ್ವೇಶನ್ ಇಲ್ಲದೆ ಟ್ರೈನಿನಲ್ಲಿ ಪ್ರಯಾಣ ಮಾಡೋದು ಸಾಧ್ಯವಿಲ್ಲ. ಅಗತ್ಯವಿದ್ದಲ್ಲಿಗೆ ಬಸ್ಸಿನಲ್ಲಿ ಹೋಗಿ. ಈ ಟಿಕೇಟಿನಲ್ಲಿ ಉಳಿತಾಯ ಮಾಡೋದೇನೂ ಬೇಡ’ ಎಂದರು ನಾರಾಯಣಭಟ್ಟರು ಏರ್ಟಿಕೇಟುಗಳನ್ನು ಅಳಿಯನ ಕೈಯಲ್ಲಿರಿಸುತ್ತಾ.
ಪಾರ್ವತಿಯ ತಾಯ್ತಂದೆ, ಮನೆಯವರು ಮತ್ತು ಅನಂತಭಟ್ಟರು ಮತ್ತು ಮನೆಯವರು ಏರ್ಪೋರ್ಟಿಗೆ ಬಂದು ಇಬ್ಬರನ್ನೂ ಬೀಳ್ಕೊಟ್ಟರು.
`ಆಗಾಗ ಕಾಗ್ದ ಬರ್ದು ಕ್ಷೇಮ ಸಮಾಚಾರ ತಿಳಿಸ್ತಾ ಇರಿ’ ಎಂದರು ನಾರಾಯಣಭಟ್ಟರು.
  
ಶ್ರೀನಗರ ತಲುಪಿದಾಗ ಸಂಜೆ ಗಂಟೆ ನಾಲ್ಕು ಕಳೆದಿತ್ತು.
ಏಪ್ರಿಲ್ ತಿಂಗಳಾದುದರಿಂದ ಹವೆ ಬಹಳ ಸುಖಕರವಾಗಿತ್ತು. ಹೋಟೆಲ್ ಕೋಣೆ ಹೊಕ್ಕುದೇ ಕಿಟಕಿಯ ಬಳಿ ನಿಂತು ಎದುರಿನ ಪರ್ವತದ ಸಾಲಿನ ಸುಂದರ ದೃಶ್ಯವನ್ನು ನೋಡಿ ಮೈಮರೆತಳು ಪಾರ್ವತಿ. ಶಂಕರ ಅವಳ ಹಿಂದುಗಡೆಯಿಂದ ಬಂದು ಅವಳ ಭುಜದ ಮೇಲೆ ಕೈಯಿರಿಸಿದ. ಅವನ ಕೈಗಳನ್ನು ಹಾಗೇ ಬಿಗಿಯಾಗಿ ಹಿಡಿದಿರಿಸಿಕೊಂಡು ಪಾರ್ವತಿ,
`ಎಷ್ಟೊಂದು ಸುಂದರವಾಗಿದೆ ಅಲ್ವಾ’ ಎಂದಳು.
`ಹೂಂ, ಮೋಹಕವಾಗಿದೆ’ ಶಂಕರನೆಂದ.
`ಹೀಗೆ ನೋಡುತ್ತಾ ಇದ್ದುಬಿಡೋಣ ಅನಿಸ್ತಿದೆ’
`ಊಟ ತಿಂಡಿ ಏನೂ ಬೇಡವೆ’
`ಉಹುಂ. ಏನೂ ಬೇಡ’
`ಇನ್ನಷ್ಟು ಹತ್ತಿರದಿಂದ ನೋಡುವಿಯಂತೆ, ತಿಂಡಿ ತಿಂದು ಹೊರಡೋಣ, ಕತ್ತಲೆಯಾದ ಮೇಲೆ ಚಳಿಯಾಗುತ್ತೆ’
`ಸ್ನಾನ’
`ಸ್ನಾನವೇನೂ ಬೇಡ. ಈಗ ಮೊದಲು ಒಂದು ಸುತ್ತು ಹಾಕಿಕೊಂಡು ಬರೋಣ. ಅಲ್ಲೇ ಎಲ್ಲಾದರೂ ತಿಂಡಿತೀರ್ಥ ತೆಗೆದುಕೊಳ್ಳೋಣ. ಮರಳಿ ಬಂದು ಸ್ನಾನ ಮತ್ತು ಊಟ. ಇವತ್ತು ಬರೀ ಮಾತಿಗೆ ಮೀಸಲು. ನಾಳೆಯಿಂದು ಸುತ್ತಾಟ’ ಶಂಕರನೆಂದ ಮುಗುಳ್ನಗುತ್ತಾ.
ಇಬ್ಬರೂ ಹೋಟೆಲಿನಿಂದ ಹೊರಬಂದು ಡಾಲ್ ಸರೋವರದ ತೀರಕ್ಕೆ ಬಂದರು.
`ಶಿಕಾರದಲ್ಲಿ ಒಂದು ರೌಂಡ್ ಹಾಕಿಬಿಡೋಣವೆ’ ಶಂಕರ ಕೇಳಿದ.
`ನಾಳೆಯಾಗಲಿ. ಇವತ್ತು ಆ ಮರಗಳ ತೋಪಿನಲ್ಲಿ ಸ್ವಲ್ಪ ಹೊತ್ತು ಕಳೆಯೋಣ’ ಪಾರ್ವತಿಯೆಂದಳು.
`ಸರಿ. ಆದರೆ ಶಿಕಾರ ಹತ್ತಿ ಸರೋವರದ ಆಚೆ ದಡದಲ್ಲಿ ಇಳಿಯೋಣ. ಸ್ವಲ್ಪ ಹೊತ್ತು ಸುತ್ತಾಡಿ ಮರಳಿ ಶಿಕಾರಿ ಹತ್ತಿ ಈ ಕಡೆ ಬರೋಣ’
`ಕಾಫಿ ತಿಂಡಿ’
`ಎಲ್ಲಾ ಶಿಕಾರದಲ್ಲೇ ಸಿಗುತ್ತೆ’
ಶಿಕಾರದವನು ಅವರನ್ನು ನಯವಿನಯದಿಂದಲೂ ಭಯಭಕ್ತಿಯಿಂದಲೂ ಬರಮಾಡಿಕೊಂಡ.
`ನಾಳೆಯ ತಿರುಗಾಟಕ್ಕೆ ಇವನನ್ನೇ ಗೊತ್ತುಮಡಿಕೊಳ್ಳೋಣ’ ಎಂದ ಶಂಕರ.
`ಸರಿ’ ಪಾರ್ವತಿಯೆಂದಳು.
ಅವರು ಡಾಲ್ ಸರೋವರದ ಎಡಗಡೆಗಿರುವ ಎತ್ತರೆತ್ತರದ ಪೀರ್ ಮರಗಳ ಸಾಲಿನಮೇಲೆ ನಡೆದು ಬಳಸಿ ಇನ್ನು ಇವತ್ತು ಸಾಕು. ನಾಳೆ ಬರೋಣ ಎಂದು ಮರಳಿ ಶಿಕಾರ ಏರಿ ಹೋಟೆಲಿನ ಪಕ್ಕದಲ್ಲಿ ಬಂದಿಳಿದರು.
ಅವರು ಹೋಟೆಲಿಗೆ ಮರಳಿದಾಗ ಗಂಟೆ ಎಂಟಾಗಿತ್ತು. ಸ್ವೆಟರ್ ತೊಟ್ಟಿದ್ದರೂ ಚಳಿ ಒಳಗೆ ನುಗ್ಗುತ್ತಿದೆ ಅನಿಸಿತು ಪಾರ್ವತಿಗೆ.
ಸ್ನಾನ, ಊಟ ಮುಗಿಸಿ ಮಾತಾಡುತ್ತಾ ಕುಳಿತಿದ್ದಾಗ ಚಳಿ ಎಂದುಕೊಂಡು ಶಂಕರನಿಗಂಟಿಕೊಂಡು ಕುಳಿತಿದ್ದ ಪಾರ್ವತಿ,
`ನಿಮಗೆ ಚಳಿಯಾಗೋದಿಲ್ವೆ’ ಎಂದಳು.
`ನನಗೇನೂ ಚಳಿಯೆನಿಸುವುದಿಲ್ಲ’ ಶಂಕರನೆಂದ.
`ಹಾಗಿದ್ರೆ ಬಟ್ಟೆ ತೆಗೀರಲ್ಲ’
`ಚಳಿಯಾಗದಿದ್ರೆ ಬಟ್ಟೆ ತೆಗೀಬೇಕೆಂದಿದೆಯೆ’
`ನನಗೆ ಬಟ್ಟೆ ಹಾಕ್ಕೊಂಡ್ರೂ ಚಳಿಯಾಗ್ತದೆ ನಿಮಗೆ ಬಟ್ಟೆ ಕಳಚಿದಾಗಲಾದ್ರೂ ಚಳಿಯಾಗ್ತದೋ ಇಲ್ವೋ ಅಂತ ನೋಡ್ಬೇಕು’
`ಬಟ್ಟೆ ಕಳಚಿದ್ರೆ ಖಂಡಿತ ಚಳಿಯಾದೀತು. ಆದ್ರೆ ನಂಗೊಂದು ಸಂಶಯ’
`ಏನು’
`ಜನಿವಾರ ಇದೆಯೋ ಇಲ್ಲವೋ ಅಂತ ನೋಡ್ಲಿಕ್ಕೆ ಅಲ್ಲ ತಾನೆ’
`ಖಂಡಿತ ಅಲ್ಲ. ನಿಮ್ಗೆ ಚಳಿ ಇಲ್ವ ಅಂತ ನೋಡ್ಬೇಕು” ಅವಳು ನಗುತ್ತಾ ಅವನ ಶರ್ಟ್, ಬನೀನು ಕಳಚಿ ತೆಗೆದು `ಚಳಿಯಾಗುತ್ತಾ’ ಎಂದಳು ನಗುತ್ತಾ.
`ಇಲ್ಲ’ ಅವನೆಂದ ಅವಳನ್ನು ಬಳಸಿ ಹಿಡಿದುಕೊಂಡು.
ಅವಳು ಅವನ ವಿಶಾಲವಾದ ಎದೆಯ ಮೇಲಿದ್ದ ದಟ್ಟವಾದ ಕಪ್ಪು ರೋಮಗಳ ಮೇಲೆ ಕೈಯಾಡಿಸಿ, ಅವನ ಸುದೃಢಲಾದ ಎದೆ, ಭುಜ, ತೋಳುಗಳನ್ನು ನೋಡುತ್ತಾ ಕುಳಿತಳು.
`ಏನು’ ಅವನು ಕೇಳಿದ.
`ನೀವು ತುಂಬಾ ಚೆಲುವರಿದ್ದೀರಿ’ ಅವಳೆಂದಳು. ಅವಳ ಕೆನ್ನೆಗಳಲ್ಲಿ ರಂಗು ಬಂದುದನ್ನು ಅವನು ಕಂಡ.
`ಕಾಶ್ಮೀರದಷ್ಟು’ ಅವನು ಕೇಳಿದ.
`ಕಾಶ್ಮೀರಕ್ಕಿಂತಲೂ ಹೆಚ್ಚು’ ಅವಳು ಅವನ ಎದೆಯ ಮೇಲೆ ಮುಖವಿರಿಸಿ ಮುದ್ದಿಸುತ್ತಾ ನುಡಿದಳು.
ಅವಳ ತುಟಿಗಳು ಅವನ ಕೊರಳ ಸುತ್ತ ಹರಿದಾಡಿ ಅವನಿಗೆ ಸುಖಕರವಾದ ಕಚಗುಳಿಯಿಟ್ಟುವು. ಅವನು ಅವಳನ್ನು ಹಿಡಿದು ತನ್ನೆದೆಗೊತ್ತಿಕೊಂಡು,
`ಚಳಿಯೆನಿಸುವುದಿಲ್ಲವೆ’ ಅವನು ಕೇಳಿದ.
`ಇಲ್ಲ’ ಅವಳೆಂದಳು.
ಅವಳ ಕೈ ಅವನ ಸೊಂಟದ ಸುತ್ತ ಸರಿಯಿತು.
ಅವನು ದೀಪ ಆರಿಸಿದ.
`ಯಾಕೆ ದೀಪ ಆರಿಸಿಬಿಟ್ಟಿರಿ’
ಅವಳು ಕೇಳಿದಳು.
`ಮಲಕ್ಕೊಳ್ಳೋಣ’ ಎಂದು ಅವನು ಅವಳನ್ನು ಹಾಗೇ ಬಳಸಿ ಹಿಡಿದುಕೊಂಡು ಮಂಚದಲ್ಲಿ ಮಲಗಿಸಿದ.
ಅವನ ಸುಂದರವಾದ ದೇಹವನ್ನು ಮತ್ತಷ್ಟು ಹೊತ್ತು ನೋಡಬೇಕೆಂಬ ಆಸೆ ಅವಳಿಗೆ. ಅವನನ್ನು ನಗ್ನವಾಗಿಸಿ ನೋಡಬೇಕು. ಗಂಡಿನ ದೇಹದ ಸೌಂದರ್ಯವನ್ನು ಕಣ್ತುಂಬುವಂತೆ ನೋಡಬೇಕು ಎಂಬ ಆಸೆ ಅವಳಿಗೆ. ಆದರೆ ಹಾಗೆ ಹೇಳಲಾರಳು. ಹಾಗೆ ಬಯಸುವುದು ತಪ್ಪೇನಲ್ಲ. ಬಹುಶಃ ಎಲ್ಲ ಹೆಣ್ಣುಗಳಿಗೂ ಇಂಥ ಬಯಕೆಯಿರಬಹುದು. ಎಲ್ಲ ಹೆಣ್ಣುಗಳಿಗೂ ಹಾಗೆ ನೋಡಲವಕಾಶವಿರಬಹುದೆ ಎಂಬ ಪ್ರಶ್ನೆಗಳು ಅವಳ ಮನಸ್ಸಿನಲ್ಲಿ ಮೂಡಿದುವು. ಇರಲಾರದು, ಹೆಣ್ಣು ಗಂಡುಗಳಲ್ಲಿ ನೂರಾರು ವೈವಿಧ್ಯಗಳು ಇರಬಹುದು ಎಂದುಕೊಂಡಳು. ಅವಳು ಎಂ.ಎ. ಪದವೀಧರಳಾದರೂ ಹೆಣ್ಣು-ಗಂಡು, ಲೈಂಗಿಕ ಜೀವನ ಇತ್ಯಾದಿ ವಿಷಯಗಳ ಕುರಿತು ಸಾಕಷ್ಟು ಓದಿದ್ದರೂ, ಆ ಕುರಿತಾದ ತನ್ನ ಬಯಕೆಗಳು ನೈಸರ್ಗಿಕವೆ, ವಿಕೃತವೆ ಎಂಬುದು ಅವಳಿಗೆ ಸ್ಪಷ್ಟವಾಗಲಿಲ್ಲ. ಬೆಳಕಿನಲ್ಲೇ ಎಲ್ಲಾ ನಡೆಯಲಿ, ಅವನನ್ನು ತಾನು ಚೆನ್ನಾಗಿ ನೋಡಬೇಕು ಎಂಬುದು ಅವಳ ಬಯಕೆಯಾಗಿತ್ತು. ಆದರೆ ಆ ಬಯಕೆಯನ್ನು ವ್ಯಕ್ತಪಡಿಸಲು ಸಂಕೋಚ, ಏನೋ ಒಂದು ಭೀತಿ ಅಡ್ಡಬರುತ್ತಿತ್ತು. ಮದುವೆಯಾದ ಒಂದು ವಾರದೊಳಗೆ ಅಷ್ಟು ನಿರ್ಭಿಡೆಯಿಂದ ನಡೆದುಕೊಳ್ಳುವುದು ಚೆನ್ನಾಗಿರಲಾರದು. ನಾಚಿಕೆಯನ್ನು ಉಳಿಸಿಕೊಳ್ಳಬೇಕು ಎಂದುಕೊಂಡಳು. ಬಹುಶಃ ಅವನಿಗೂ ಸಂಕೋಚ ನಾಚಿಕೆಗಳಿರಬಹುದು. ಅದಕ್ಕೇ ಹೀಗೆ ಲೈಟು ಆರಿಸಿಬಿಡುತ್ತಾನೆ ಎಂದುಕೊಂಡಳು.
ಆದರೆ ಪಾರ್ವತಿ ಬಹಳ ಸುಖಿ. ತಾನು ಬಯಸಿದಂಥ ಗಂಡು ಇವನು. ತನ್ನನ್ನು ದೇವತೆಯೇನೋ ಎಂಬಂತೆ ನೋಡಿಕೊಳ್ಳುವುದಷ್ಟೇ ಅಲ್ಲ, ತಾನೆಷ್ಟು ಬಿಗಿಯಾಗಿ ಹಿಡಿದರೂ ಒಂದಿಷ್ಟು ಮಿಸುಕದ ಕಸುವಿನ ದೇಹ, ಬಿಗಿತದೊಳಗೆ ಬಿರುಸುಗೊಳ್ಳುವ ತೋಳುಗಳು, ಅಷ್ಟೇ ಮನೋದಾಢ್ರ್ಯವುಳ್ಳವನು ಎಂಬ ತೃಪ್ತಿ ಅವಳದು. ಕಾಮವೆಂದರೆ ಇದು ಪ್ರೇಮವೆಂದರೆ ಹೀಗೆ ಎಂದವಳಿಗೆ ತಿಳಿದೇ ಇರಲಿಲ್ಲ. ತಾನು ಓದಿದ್ದೆಲ್ಲಾ ಎಷ್ಟು ನೀರಸವಾದ ಸಂಗತಿಗಳು, ತನ್ನಲ್ಲಿ ಇಷ್ಟು ಶಕ್ತಿ ಅಡಗಿದೆ, ಗಂಡಿನಲ್ಲಿ ಇಷ್ಟೊಂದು ಶಕ್ತಿಯಿದೆ ಎಂದು ತಾನೆಣಿಸಿರಲಿಲ್ಲ ಎಂದುಕೊಂಡಳು.
ಮೊತ್ತಮೊದಲ ರಾತ್ರಿ ತಾನು ಮತ್ತು ಶಂಕರ ಏಕಾಂತದಲ್ಲಿದ್ದಾಗ ಅವನನ್ನು ನೋಡಿ ಮೈಮರೆತಿದ್ದಳು ಪಾರ್ವತಿ. ಅವನು ಬಳಿ ಬಂದು ಬಲವಾಗಿ ಚುಂಬಿಸಿ ಅವಳನ್ನು ಬಳಸಿ ಹಿಡಿದುಕೊಂಡಾಗ ಅವಳ ಮನಸ್ಸು ಸುಖದ ಗುಂಗಿನಲ್ಲಿ ಮೈಮರೆಯುತ್ತಾ ದೇಹ ಅದಮ್ಯವಾದೊಂದು ಚೇತನದಿಂದ ಹಿಗ್ಗುತ್ತಿರುವಂತೆ ತೋರಿತ್ತು. ಅವಳು ಎಚ್ಚರಗೊಂಡುದು ಶಕ್ತಿಯ ಕಡಲಿನ ಅಲೆಗಳ ಮೊರೆತ ಕುಗ್ಗ ತೊಡಗಿದಾಗ. ಎಂಥ ಅದ್ಭುತವಾದ ಅನುಭವ ಅದು ಎಂದುಕೊಂಡಿದ್ದಳು ಪಾರ್ವತಿ. ಆ ಕಡಲಿನ ಅಬ್ಬರದ ನಡುವೆ ಒಂದು ಪ್ರಶ್ನೆ ಅವಳಿಗೆ ಕೇಳಿಸಿತ್ತು.
`ಮಗುವಾಗದಿರಲಿ ಅಲ್ಲವೆ’
`ಆಗಲಿ’ ಅವಳೆಂದಿದ್ದಳು ಅರ್ಧ ಸುಷುಪ್ತಿ ಅರ್ಧ ಜಾಗೃತಿಯಲ್ಲಿ.
ಒಂದು ವಾರ ಕಾಶ್ಮೀರದಲ್ಲಿ ಕಳೆದು ಶಂಕರ ಮತ್ತು ಪಾರ್ವತಿ, `ದೆಹಲಿಗೆ ಮುಂದಿನ ವರ್ಷ ಹೋಗೋಣ, ದೆಹಲಿಗೆ ಹೋದ ಮೇಲೆ ಆಗ್ರಾದಲ್ಲಿ ಸುತ್ತಾಡಬೇಕು, ಅದಕ್ಕೆ ಒಂದು ವಾರವಾದರೂ ಬೇಕು. ತಮ್ಮ ಯಾತ್ರೆಯಲ್ಲಿ ಆಗ್ರಾವನ್ನೂ ಸೇರಿಸಿಕೊಂಡರೆ ಉಳಿದ ಯಾತ್ರೆಗೆ ಸಮಯ ಸಾಕಾಗಲಿಕ್ಕಿಲ್ಲ’ ಎಂದುಕೊಂಡು ಲಕ್ನೋದ ಮೂಲಕ ವಾರಣಾಸಿಗೆ ಬಂದರು.
ವಾರಣಾಸಿಗೆ ಬಂದು ತಲಪಿದಾಗ ರಾತ್ರಿ ಗಂಟೆ ಎಂಟಾಗಿದ್ದುದರಿಂದ ರಾತ್ರಿ ಹೋಟೆಲಲ್ಲೇ ಕಳೆದು ಬೆಳಗ್ಗೆ ಬೇಗನೆ ಎದ್ದು ಮಿಂದು ಕಾಫಿ ತಿಂಡಿ ತೆಗೆದುಕೊಳ್ಳುವ ಮೊದಲೇ ವಿಶ್ವನಾಥ ದೇವಾಲಯಕ್ಕೆ ಬಂದರು.
ಗಂಗಾನದಿಯಲ್ಲಿ ಸಾವಿರಾರು ಜನರ ನಡುವೆ ಶಂಕರ ಮತ್ತು ಪಾರ್ವತಿ, ಕೂಡ ಮುಳುಗು ಹಾಕಿದರು. ಶಂಕರ ಕಣ್ಮುಚ್ಚಿ ಅಪೂರ್ವವಾದ ತನ್ಮಯತೆಯಿಂದ ಗಾಯತ್ರಿ ಮಂತ್ರವನ್ನು ಜಪಿಸುತ್ತಿರುವುದನ್ನು ಕಂಡು ಎಷ್ಟು ಆಚಾರವಂತ ಎಂದುಕೊಂಡಳು ಪಾರ್ವತಿ.
`ಏನಾದರೂ ಪೂಜೆ ಮಾಡಿಸೋಣವೇ’ಶಂಕರ ಕೇಳಿದ.
`ಏನು ಪೂಜೆ’ ಪಾರ್ವತಿ ಕೇಳಿದಳು.
`ಏನಾದರೊಂದು ಪೂಜೆ’
`ನಿಮಗದರಲ್ಲೆಲ್ಲ ತುಂಬಾ ವಿಶ್ವಾಸವೆ’ ಪಾರ್ವತಿ ಕೇಳಿದಳು.
`ನಂಬಿಕೆಯೆಂದರೆ ಏನು ಹೇಳಲಿ ಪಾರ್ವತಿ ಕಾಶಿಯವರೆಗೆ ಬಂದಿದ್ದೀವಲ್ಲ. ಅದರ ನೆನಪಿಗೆ ಏನಾದರೊಂದಿರಲಿ ಅಂತ. ಮತ್ತೆ ಊರಲ್ಲಿ ಆ ಪೂಜೆ ಮಾಡಿಸಿದ್ಯಾ ಈ ಪೂಜೆ ಮಾಡಿಸಿದ್ಯಾ ಅಂತ ಕೇಳಿಯೇ ಕೇಳ್ತಾರೆ. ಅವರಿಗಾಗಿಯಾದರೂ ಪ್ರಸಾದ ಕೊಂಡ್ಹೋಗ್ಬೇಕು, ಗಂಗಾಜಲ ಕೊಂಡ್ಹೋಗ್ಬೇಕು’
`ಓ ಹಾಗೋ’
`ಹಾಗೆಂದೇ ತಿಳ್ಕೋಬೇಡ. ಗಂಗೆಯಲ್ಲಿ ಮುಳುಗಿದರೆ ಸಕಲ ಪಾಪಗಳೂ ಪರಿಹಾರವಾಗಿ, ಪರಿಶುದ್ಧವಾದ ಆ ಕ್ಷಣದಿಂದ ಮತ್ತೊಂದು ಜನ್ಮ ಆರಂಭವಾಗ್ತದೆ ಅಂತ ತಾನೇ ಎಲ್ಲರ ನಂಬಿಕೆ’
`ನೀವು ಹಾಗೆ ಭಾವಿಸಿಕೊಂಡಿದ್ದೀರಾ’ ಪಾರ್ವತಿ ಆಶ್ಚರ್ಯದಿಂದ ಕೇಳಿದಳು.
`ನನ್ನ ಭಾವನೆಗಳ ಬಗ್ಗೆ ಹೇಳೋದು ತುಂಬಾ ಇದೆ. ಅದಿರ್ಲಿ, ಈಗ ಏನು ಪೂಜೆ ಮಾಡಿಸೋಣ ಒಂದು ಕುಂಕುಮಾರ್ಚನೆ ಮಾಡಿಸಿಬಿಡೋಣ ಆಗದೆ’ ಶಂಕರಭಟ್ಟನೆಂದ.
`ಆಗಲಿ’ ಪಾರ್ವತಿಯೆಂದಳು.
ಪೂಜೆ ಮುಗಿದು ಪ್ರಸಾದ ಸ್ವೀಕರಿಸಿಕೊಂಡು, ಬಾಟಲಿಯಲ್ಲಿ ಗಂಗಾಜಲ ತುಂಬಿಕೊಂಡು ಹೋಟೆಲಗೆ ಮರಳಿದರು. ವಾರಾಣಾಸಿಯಲ್ಲಿ ಎರಡು ದಿನ ಉಳಿದುಕೊಂಡು ಸಾಕಷ್ಟು ಸುತ್ತಾಡಿಕೊಂಡು ಹೋಗುವುದೆಂದು ನಿರ್ಧರಿಸಿಕೊಂಡರು.
ಸಂಜೆಗೆ ಗಂಗಾನದಿಯ ದಡದಲ್ಲಿ ಕುಳಿತುಕೊಂಡು ವಿಶಾಲವಾಗಿ ಹಬ್ಬಿದ ಜಲರಾಶಿಯ ಚೇತೋಹಾರಿ ದೃಶ್ಯವನ್ನು ನೋಡುತ್ತಾ ಕುಳಿತಿದ್ದಾಗ ಪಾರ್ವತಿ,
`ಭಾವನೆಗಳ ಬಗ್ಗೆ ಹೇಳೋದು ತುಂಬಾ ಇದೆ ಅಂದ್ರಲ್ಲ ಬೆಳಿಗ್ಗೆ ಸ್ವಲ್ಪ ಹೇಳಿ’ ಎಂದಳು.
ಒಂದು ನಿಮಿಷ ಮೌನವಾಗಿದ್ದು ಶಂಕರನೆಂದ,
`ಗಂಗೆಯಲ್ಲಿ ಮುಳುಗಿದಾಗ ನನ್ನ ಪಾಪವೆಲ್ಲ ಪರಿಹಾರವಾಯ್ತು ಅಂದೆನಲ್ಲಾ. ವಾಸ್ತವಿಕವಾಗಿ ನನ್ನಲ್ಲಿ ಪಾಪವೆನ್ನೋದು ಏನೂ ಇರ್ಲಿಲ್ಲ, ಏನಾದರೂ ಇದ್ರೆ ಎಂದೋ ಪರಿಹಾರವಾಗಿದೆ’
`ಯಾವಾಗ’
`ನಿನ್ನನ್ನು ಮುಟ್ಟಿದಾಗ’ ಅವನು ಮುಗುಳ್ನಕ್ಕ. ಪಾರ್ವತಿಯೂ ಮುಗುಳ್ನಕ್ಕು,
`ನನ್ನನ್ನು ಹೊಗಳಬೇಕಾಗಿಲ್ಲ’
`ಹೊಗಳಿಲ್ಲ. ಗಂಗೆ ಅಂದರೂ ಹೊಗಳಿಕೆ ಅಲ್ಲ. ಪಾರ್ವತಿ ಅಂದರೂ ಹೊಗಳಿಕೆ ಅಲ್ಲ. ಅವು ಬರೀ ನಾಮಗಳು. ನಾನು ಹೇಳಿದ್ದು ಭಾವನೆಗಳ ವಿಚಾರ. ನಿನ್ನನ್ನು ಮೊತ್ತಮೊದಲು ಸ್ಪರ್ಷಿಸಿದಾಗಲೇ ನಾನು ಪುನೀತನಾದೆ ಅನಿಸಿತು’
`ಛೀ ಇದೆಲ್ಲಾ ಎಂಥ ಮಾತು! ನಿಮಗೆ ಗೊತ್ತಿರೋ ಹಾಗೆ ನಿಮ್ಮಂಥ ದೈವಭಕ್ತಿ ನನ್ನಲ್ಲಿಲ್ಲ. ಸ್ವಲ್ಪ ಮಟ್ಟಿಗೆ ನಾಸ್ತಿಕಳೂ ಅಂತ್ಲೇ ಕರೀಬಹುದು. ಆದರೂ ದೇವರು ಎಂಬ ಶಬ್ದವನ್ನು ನಾನು ಉಪಯೋಗಿಸುತ್ತೇನೆ. ದೇವರಿಗಲ್ಲ ನಿಮಗೆ’ ಎಂದಳು ಪಾರ್ವತಿ. ಅವಳ ಕೆನ್ನೆಗಳು ಕೆಂಪಗಾದುವು.
`ನೀನು ತಪ್ಪು ತಿಳ್ಕೊಂಡೆ’
ಏನು ತಪ್ಪು’
`ಈ ಪ್ರಪಂಚದಲ್ಲಿ `ದೇವರು ಎಂಬ ದೇವರು ಇಲ್ಲ. ದೇವರಾಗಿರುವ ಮನುಷ್ಯರೂ ಇಲ್ಲ ಪಾರ್ವತಿ’
`ಸರಿ. ಅದು ಏನಾದ್ರಾಗಿರ್ಲಿ. ನೀವು ನನ್ನನ್ನು ಪಾರು ಅನ್ನಿ ಸಾಕು.
`ನನಗೆ ಪಾರ್ವತಿ ಅನ್ನೋದರಲ್ಲೇ ಹೆಚ್ಚು ಖುಷಿ’
`ಪಾರ್ವತಿ ಅಂತ ಕರೆದ್ರೆ, ಯಾರೋ ಬೇರೆಯವರು ಕರೆದ ಹಾಗೆ ಅನ್ಸುತ್ತೆ. ನನಗೆ ನೀವು ನನ್ನನ್ನು ಪಾರೂ ಅಂತ ಕರೆದ್ರೇನೇ ಖುಷಿ’
`ಬರೀ `ಪಾ’ ಅಥವಾ `ರೂ’ ಅಂದ್ರೂ ಸಾಕೇನೋ’ ಅವನೆಂದ.
`ಖಂಡಿತ ಸಾಕು’ ಅವಳು ನಕ್ಕಳು.
`ಸರಿ. ಇನ್ನು ಪಾರೂ ಅಂತ ಕರೀತೀನಿ. ಏನು ಹೇಳ್ತಾ ಇದ್ದೆ ಅದೇ ದೇವರ ವಿಚಾರ ಅಲ್ವಾ ನೀನು ದೇವಿ ಅಥವಾ ದೇವರು ಅನ್ನೋ ಅರ್ಥದಲ್ಲಿ ನಾನು ಹೇಳಿದ್ದಲ್ಲ. ನಿನ್ನನ್ನು ಸ್ಪರ್ಷಿಸಿದಾಗ ನಾನು ಪುನೀತನಾದೆ ಅಂದರೆ, ಪ್ರೇಮಗಂಗೆಯಲ್ಲಿ ಕರಗಿಹೋದೆ. ಧನ್ಯನಾದೆ ಅಂತ ಅರ್ಥ’
`ಅದು ನನಗೂ ಅನ್ವಯಿಸುವ ಸಂಗತಿ ಅಲ್ವೆ’
`ಯಾರು ಅಲ್ಲವೆಂದರು ನೀನು ನಿನ್ನ ಭಾವನೆಯನ್ನು ವ್ಯಕ್ತಪಡಿಸಲಿಲ್ಲ. ನಾನು ವ್ಯಕ್ತಪಡಿಸಿದೆ ಅಷ್ಟೆ’ ಶಂಕರನೆಂದ ನಗುತ್ತಾ.
`ನನ್ನಿಂದ ವ್ಯಕ್ತಪಡಿಸಲು ಸಾಧ್ಯವಾಗಲಾರದೆನೆಸುತ್ತದೆ’ ಅವಳು ಮುಗುಳ್ನಕ್ಕಳು.
`ವ್ಯಕ್ತಪಡಿಸಬೇಕಾದ ಅಗತ್ಯವಿಲ್ಲ. ಅರ್ಥಮಾಡಿಕೊಳ್ಳಬಲ್ಲೆ. ನೀವು ಕೂಡ ವ್ಯಕ್ತಪಡಿಸಬೇಕಾದ ಅಗತ್ಯವಿಲ್ಲ’
`ಸರಿ ಒಪ್ಪಿದೆ’ ಅವನು ನಕ್ಕ.
ಅವಳೂ ನಕ್ಕಳು.
`ಆದರೆ ಬೇರೆ ಕೆಲವು ಭಾವನೆಗಳು ಅಥವಾ ಅಭಿಪ್ರಾಯಗಳಿವೆ. ಅದನ್ನ ವ್ಯಕ್ತಪಡಿಸಬಲ್ಲೆ’ ಅವಳೆಂದಳು.
`ಉದಾಹರಣೆಗೆ’
`ಉದಾಹರಣೆಗೆ ಹನಿಮೂನಿನಲ್ಲಿ ಯಾರಾದರೂ ಕಾಶ್ಮೀರದೊಟ್ಟಿಗೆ ಕಾಶಿಯನ್ನು ಸೇರಿಸಿಕೊಳ್ತಾರೆಯೆ ಅಂತ’
`ಹನಿಮೂನು ಅಂದರೆ ಏನು ಎಂಬುದು ಒಂದು ನಂಬಿಕೆ. ಕಾಶಿ ಅಂದರೆ ಏನು ಎಂಬುದು ಒಂದು ನಂಬಿಕೆ. ಹನುಮೂನು ಎಲ್ಲೂ ಆಗಬಹುದು. ಕಾಶಿ ಅಂದರೆ ಪುಣ್ಯಕ್ಷೇತ್ರ ಎಂಬರ್ಥದಲ್ಲಿ ಎಲ್ಲೂ ಆಗಬಹುದು. ನಿನಗೆ ಆಕ್ಷೇಪವಿದ್ದಲ್ಲಿ ಕಾಶಿಯಲ್ಲಿ ನಾವು ಒಂದೇ ಮಂಚದಲ್ಲಿ ಮಲಗುವುದು ಬೇಡ. ಬೇರೆ ಬೇರೆ ಮಲಗೋಣ’ ಶಂಕರ ನಕ್ಕ.
`ಕಾಶ್ಮೀರದಲ್ಲೇ ಕೆಲವು ದಿನ ಹೆಚ್ಚು ಇರಬಹುದಾಗಿತ್ತು’
`ಓ ಅದಕ್ಕೇನು ಪುನಃ ಹೋಗೋಣ’
`ಪುನಃ ಹೋಗೋದ್ರಲ್ಲಿ ಸ್ವಾರಸ್ಯವಿಲ್ಲ’
`ಹಾಗಾದರೆ ಅಲ್ಲೇ ಹೇಳಬಹುದಾಗಿತ್ತಲ್ಲ’
`ಅಲ್ಲೇ ಹೆಚ್ಚು ಕಾಲ ಕಳೆದರೆ ಉಳಿದುದಕ್ಕೆಲ್ಲ ಸಮಯ ಸಾಲದೇನೋ ಅನ್ನಿಸಿತು’
`ಹೋಗಲಿ ಬಿಡು, ಉಳಿದ ಕಾಲವನ್ನೆಲ್ಲಾ ದಕ್ಷಿಣದ ಕಾಶ್ಮೀರದಲ್ಲಿ ಕಳೆಯೋಣ’
`ಅದೆಲ್ಲಿ’ ಪಾರ್ವತಿ ಆಶ್ಚರ್ಯದಿಂದ ಕೇಳಿದಳು.
`ನೀನು ವರ್ಣಿಸಿದ ರೀತಿಯಲ್ಲಿ ನಿನ್ನ ಅಜ್ಜನ ಊರಾದ ಕಿದಿಯೂರು ದಕ್ಷಿಣದ ಕಾಶ್ಮೀರವೇ ಇರಬೇಕೆನಿಸಿತು’
`ಹಾಸ್ಯ ಮಾಡ್ತಿದ್ದೀರಿ!’ ಅವಳು ನಸುಮುನಿಸು ಪ್ರಕಟಿಸಿದಳು.
`ಖಂಡಿತ ಅಲ್ಲ’ ಅವನು ಅವಳ ಹಸ್ತವನ್ನು ತನ್ನ ಕೈಯಲ್ಲಿ ತೆಗೆದುಕೊಂಡು ಹೇಳಿದ.
`ಕಲ್ಕತ್ತದಲ್ಲಿ ಎಷ್ಟು ದಿನ’ ಅವಳು ಕೇಳಿದಳು.
`ಭರ್ತಿ ಒಂದು ವಾರ ಇರೋಣ. ಇನ್ನೊಮ್ಮೆ ಆ ನಗರಕ್ಕೆ ಹೋಗಬಾರದು. ಆ ರೀತಿ ಕೂಲಂಕಷವಾಗಿ ನೋಡಿಬಿಡ್ಬೇಕು ಅಂದ್ಕೊಂಡಿದೀನಿ. ಅಲ್ಲಿ ಒಬ್ಬಿಬ್ರು ಸ್ನೇಹಿತರು ಬೇರೆ ಇದ್ದಾರೆ. ಅವರನ್ನು ಭೇಟಿ ಮಾಡೋಣ’
`ಹಾಗಾದರೆ ಒಂದು ವಾರ ಸಾಲದು’
`ಸಾಕಾಗದಿದ್ದರೆ ಮತ್ತೊಂದೆರಡು ದಿನ ಹೆಚ್ಚು ಇರೋಣ. ಇಲ್ಲಿ ಇನ್ನೇನಿದೆ ಗಂಗಾನದಿ ಕಲ್ಕತ್ತಾದಲ್ಲೂ ಇದೆಯಲ್ಲ ಇಲ್ಲಿರುವುದು ವಿಶ್ವನಾಥ ಮಾತ್ರ’
`ಅಂತೂ ನಿಮ್ಮ ದೈವಭಕ್ತಿಯನ್ನು ನಾನು ತುಂಬಾ ಮೆಚ್ಚಿಕೊಂಡಿದ್ದೇನೆ’ ಎಂದು ನಕ್ಕಳು ಪಾರ್ವತಿ.
  
ಕಲ್ಕತ್ತೆಯಲ್ಲಿ ಹತ್ತು ದಿನ ಕಳೆದು ಭುವನೇಶ್ವರಕ್ಕೆ ಹಾರಿದರು ಶಂಕರ ಮತ್ತು ಪಾರ್ವತಿ. ಜಗನ್ನಾಥ ದೇವಾಲಯವನ್ನು ಸಂದರ್ಶಿಸಿ, ಪುರಿಯಲ್ಲಿ ಒಂದು ದಿನ ಕಳೆದು ಕೊನಾರ್ಕಕ್ಕೆ ಬಂದರು.
ಕೊನಾರ್ಕದಲ್ಲಿ ಪ್ರೇಮ ಮತ್ತು ಕಾಮ ಕಲ್ಲಿನಲ್ಲಿ ಕಲೆಯಾಗಿ ಮೂಡಿಬಂದುದನ್ನು ಕಂಡರು. ಎಲ್ಲಾ ಕಲ್ಪನೆಗಳನ್ನೂ ಮೀರಿಸುವಂಥ ಕಲಾವಿಲಾಸದ ಪ್ರಣಯ ಶಿಲ್ಪಗಳನ್ನು ಕಂಡು ಬೆರಗುಗೊಂಡಳು ಪಾರ್ವತಿ.
ದೇವಾಲಯದ ಭಿತ್ತಿಯಲ್ಲಿರುವ ದೈತ್ಯ ಗಾತ್ರದ ಚಕ್ರಗಳಿಂದಾಗಿ ಇಡೀ ದೇವಾಲಯವೇ ಒಂದು ಮಹಾರಥದಂತೆ ತೋರಿತು. ಚಕ್ರದ ಕೇಂದ್ರಬಿಂದುವಿನಲ್ಲಿ ಮತ್ತು ಅಲಗುಗಳಲ್ಲಿ ಕೂಡ ಸ್ತ್ರೕಪುರುಷರ ವಿವಿಧ ಭಂಗಿಯ ಮಿಥುನ ಶಿಲ್ಪಗಳು.
ಸೂರ್ಯ ದೇವಾಲಯದ ಅತ್ಯಂತ ಸುಂದರ ರಚನೆಯಾದ ನರ್ತಿಸುತ್ತಿರುವ ಮತ್ತು ಡೋಲು ಬಾರಿಸುತ್ತಿರುವ ಶಿಲ್ಪವನ್ನು ನೋಡಿ ಮೈಮರೆತಳು ಪಾರ್ವತಿ.
`ನೀನು ಇಂಥ ಕಲಾರಾಧಕಳು ಎಂದು ನನಗೆ ತಿಳಿದರಲೇ ಇಲ್ಲ!’ ಶಂಕರನೆಂದ ಮುಗುಳ್ನಗುತ್ತಾ.
`ಇದನ್ನು ಕಾಣುವಾಗ ಕಲೆಯ ವಾಸನೆ ಇಲ್ಲದವರೂ ಕಲಾರಾಧಕರಾದಾರು, ಏನಂತೀರಿ’
`ನಿಜ. ಕಲೆಯಿರುವುದು ಕಲೆಯ ಬಗ್ಗೆ ಗೊತ್ತಿರುವವರಿಗೆ ಮಾತ್ರವಲ್ಲ, ಏನೇನೂ ಗೊತ್ತಿಲ್ಲದವರಿಗೆ ಕೂಡ’
ಮಂಟಪದ ಶಿಖರ ಭಾಗದಿಂದ ನಟಮಂದಿರದ ದೃಶ್ಯ ವಿಶಿಷ್ಟವಾದುದಾಗಿತ್ತು. ಇಡೀ ದೇವಾಲಯ ಸಂಕೀರ್ಣಕ್ಕೆ ಪ್ರಕೃತಿ ಒಂದು ಸುಂದರವಾದ ಚೌಕಟ್ಟನ್ನು ನಿರ್ಮಿಸಿರುವಂತೆ ತೋರಿತು. ಕಲೆ ಮತ್ತು ನಿಸರ್ಗ ಒಂದನ್ನೊಂದು ಈ ರೀತಿ ಬೆಸೆದುಕೊಂಡ ದೃಶ್ಯವನ್ನು ತಾನೆಲ್ಲೂ ಕಂಡಿಲ್ಲ ಎಂದಳು ಪಾರ್ವತಿ.
ಶಂಕರ ಹೇಳಿದ,
`ಸೂರ್ಯದೇವ! ಹೆಸರೇ ಎಷ್ಟು ಮೋಹಕ. ಸೂರ್ಯ ಅಂದರೆ ಬೆಳಕು. ಅದೇ ಶಕ್ತಿ. ಅದರಿಂದಲೇ ಪ್ರಕೃತಿಗೆ ಜೀವ. ಸೂರ್ಯನೆಂಬ ಗಂಡು, ಭೂಮಿಯೆಂಬ ಹೆಣ್ಣು. ಎಷ್ಟು ಸುಂದರವಾದ ಭಾವನೆ! ಬೆಳಕಿಗೆ ಮಾನವ ರೂಪ ಇದ್ದರೆ ಹೇಗಿರಬಹುದು ಹೇಗಿರಬೇಕು ಎಂದು ಸಾವಿರದೈನೂರು ವರ್ಷಗಳ ಹಿಂದೆ ಮನುಷ್ಯ ಇಲ್ಲಿ ಕಲಾವಿದನಾಗಿ ಎಂತಹ ಯೋಚನೆಗಳನ್ನು ಮಾಡಿದ್ದ ಎಂದು ಆಶ್ಚರ್ಯವಾಗುತ್ತದೆ. ಆ ಕಾಲದಲ್ಲಿ ಜಗತ್ತಿನ ಬಹುಭಾಗದಲ್ಲಿ ಅಜ್ಞಾನ ನೆಲಸಿತ್ತು. ಆಧುನಿಕ ನಾಗರಿಕತೆ ಎಂಬುದು ಇನ್ನೂ ಜನ್ಮಕ್ಕೆ ಬಂದಿರಲಿಲ್ಲ. ಮನುಷ್ಯನು ಪರ್ವತದ ಬಳಿ ಹೋಗುವುದು ಅಥವಾ ಪರ್ವತ ಮನುಷ್ಯನ ಬಳಿ ಬರುವುದು ಎರಡೂ ಒಂದೇ ಎಂದು ತಿಳಿದಿದ್ದ ಜನರ ಕಾಲವಾಗಿತ್ತದು’ ಎಂದು ಶಂಕರ ನಕ್ಕ.
`ಇಂದು ಯಾರಾದರೂ ಮುಂಬಯಿಯಲ್ಲಿ ಇಂಥದೊಂದು ದೇವಾಲಯವನ್ನು ನಿರ್ಮಿಸಿ ಈ ಶಿಲ್ಪಗಳನ್ನು ಅಲ್ಲಿ ಮೂಡಿಸಲು ನಿರ್ಧರಿಸಿದರೆ ಏನಾಗಬಹುದು’ ಪಾರ್ವತಿ ಕೇಳಿದಳು.
`ಮೊದಲಾಗಿ, ಅಂಥ ನಿರ್ಧಾರವನ್ನು ಕೈಗೊಳ್ಳುವವನು ಲೈಂಗಿಕ ಅತೃಪ್ತಿಯಿಂದ ಬಳಲುವವನು, ವಿಕೃತಕಾಮಿ ಪರ್ವರ್ಟೆಡ್ ಅನಿಸಿಕೊಳ್ಳುತ್ತಾನೆ’
`ಅದಲ್ಲ ಜನಗಳ ಪ್ರತಿಕ್ರಿಯೆ ಏನಿರಬಹುದು’
`ಅದರ ವಿರುದ್ಧ ದೊಡ್ಡದೊಂದು ಆಂದೋಲನವೇ ಆರಂಭಗೊಳ್ಳಲಾರದು ಎನ್ನುವಂತಿಲ್ಲ’
`ಇದು ನಮ್ಮ ದೇಶದ್ದು ನಮ್ಮ ಸಂಸ್ಕೃತಿಗೆ ಸಂಬಂಧಪಟ್ಟದ್ದು. ಜಗತ್ತಿನಲ್ಲಿ ಬೇರೆ ಎಲ್ಲಿಯೂ ಇಲ್ಲದಂಥ ಶಿಲ್ಪಕಲೆಯ ಒಂದು ಪ್ರಕಾರ ಅಂತ ಹೇಳಿಕೊಳ್ಳುತ್ತಿರುವವರೂ ನಾವೇ ಅಲ್ಲವೇ’
ಶಂಕರ ನಗುತ್ತಾ ನುಡಿದ,
`ಈ `ನಾವು’ ಅನ್ನುವ ಜನರದ್ದು ಯಾವಾಗಲೂ ಒಂದು ಸಣ್ಣ ಸಂಖ್ಯೆ ನೋಡು. ಎಲ್ಲಾ ಅನಾಹುತಗಳೂ ಆಗೋದು ಈ ನಾವು ನೀವು ಏನೂ ಅನ್ನದಿರುವ `ನಾನು’ಗಳ ಸಮೂಹದಿಂದ. ಅವರು ಯಾವಾಗಲೂ ಇರೋದು ಹಾಗೇನೇ. ಈ ಸಮಾಜದ ಇತಿಹಾಸದಲ್ಲಿ ಹಲವಾರು ವಿಚಿತ್ರ ಸಂಗತಿಗಳಿರುತ್ತವೆ. ಈ ಶಿಲ್ಪಗಳು ಮೂರು ಆಯಾಮಗಳಲ್ಲಿವೆ. ಇದನ್ನು ಕೇವಲ ಚಿತ್ರ ಅಥವಾ ಫೋಟೋದಲ್ಲಿ ತೋರಿಸಿದರೂ ಸಾಕು. ಅದು ಫೋಟೋಗ್ರಫಿ ಅನಿಸಿಕೊಳ್ತದೆ. ಚಲಚ್ಚಿತ್ರದಲ್ಲಿ ತೋರಿಸುವ ವಿಚಾರವಂತೂ ದೂರವೇ ಉಳಿಯಿತು’
`ಇದರದೇ ಫೋಟೋಗಳಾದರೆ’
`ಹೂಂ, ಕಲೆ, ಸಂಸ್ಕೃತಿ ಸೂರ್ಯದೇವನ ಮಂದಿರದ್ದು ಎಂದೆಲ್ಲಾ ಭಾವನೆಗಳ ಮೂಲಕ ಜನ ಒಪ್ಪಿಕೊಳ್ತಾರೆ. ಮತ್ತೆ ಇವೆಲ್ಲ ಇಂದು ಅರೆಮುರಿದ ಶಿಲ್ಪಗಳು. ಬಹುತೇಕ ಅಸ್ಪಷ್ಟ. ಒಂದು ಕಾಲದಲ್ಲಿ ಇವು ಮನುಷ್ಯರಂತೆ ವಿಜೃಂಭಿಸುತ್ತಿದ್ದುವು. ಆ ಕಾಲದ ಫೋಟೋ ಇರಬೇಕಾಗಿತ್ತು ನೋಡು. ಆಗ ಕ್ಯಾಮರಾ ಇನ್ನೂ ಹುಟ್ಟಿರಲಿಲ್ಲ’
`ಇಂಥದನ್ನು ಶಿಲ್ಪದಲ್ಲಿ ತೋರಿಸಿದರೆ ಮಾತ್ರ ಕಲೆ, ಇತರ ಕಲಾಮಾಧ್ಯಮಗಳಲ್ಲಿ ತೋರಿಸಿದರೆ ಕಲೆ ಅಲ್ಲ ಎಂಬ ನಂಬಿಕೆ ಹೇಗೆ ಬೆಳೆಯಿತು’
`ಊಹುಂ, ಹಾಗಲ್ಲ ಇದನ್ನೇ ಇಂದು ಶಿಲ್ಪ ರೂಪದಲ್ಲಿ ತೋರಿಸಿದರೆ ಕಲೆ ಅಂತ ಒಪ್ಪಿಕೊಳ್ಳಲು ಯಾರೂ ಸಿದ್ಧರಿಲ್ಲ. ಒಂದು ಕಾಲದಲ್ಲಿ ಬದುಕಿನ ಇತರ ಕ್ರಿಯೆಗಳಂತೆ ಕಾಮಕ್ರೀಡೆಯೂ ಒಂದು ಕ್ರಿಯೆ ಅನಿಸಿಕೊಂಡಿರಬಹುದು. ಅದು ಜೀವಂತ ಪ್ರಕೃತಿಯ ಒಂದು ಭಾಗವೆನಿಸಿಕೊಂಡಿರಬಹುದು. ಕ್ರಮೇಣ ಕೆಲವು ಬುದ್ಧಿವಂತರು ಅನಾಚಾರವನ್ನು ಮಾಡುವುದಕ್ಕಾಗಿ ಅಥವಾ ಲಾಭಗಳಿಸುವುದಕ್ಕಾಗಿ ಅದು ಗೋಪ್ಯವಾಗಿ ನಡೆಯಬೇಕಾದ್ದು ಎಂಬ ತೀರ್ಮಾನವನ್ನು ಮಾಡಿರಬಹುದು’ ಎಂದು ಶಂಕರ ನಗುತ್ತಾ.
ಕೆಲವು ಮಿಥುನ ಶಿಲ್ಪಗಳನ್ನು ನೋಡುವಾಗಲಂತೂ ಪಾರ್ವತಿ ಬಹಳ ಸಂಕೋಚಪಟ್ಟುಕೊಂಡಳು.
`ಇದೆಲ್ಲಾ ನೈಸರ್ಗಿಕವೆ’ ಅವಳು ಕೇಳಿದಳು.
`ಅನೈಸರ್ಗಿಕವಾದದ್ದೇನನ್ನೂ ಮನುಷ್ಯ ಮಾಡಲು ಸಾಧ್ಯವಿಲ್ಲ. ಮನುಷ್ಯ ಏನು ಮಾಡುವುದಿದ್ದರೂ ಅದಕ್ಕೆ ನಿಸರ್ಗ ಬೇಕೇ ಬೇಕು. ಈ ನಿಸರ್ಗದ ಮಣ್ಣಿನಿಂದಾರಂಭವಾಗಿ ಮನುಷ್ಯನ ವರೆಗೆ ಏನೆಲ್ಲಾ ಇದೆಯೋ ಅದನ್ನು ಉಪಯೋಗಿಸಿ ಮಾಡಿದ್ದೆಲ್ಲಾ ನೈಸರ್ಗಿಕವೇ. ಬಹುಶಃ ಕಲ್ಪನೆ ಎನ್ನುವುದು ಕೂಡ ಮನುಷ್ಯನಲ್ಲಿ ಹುಟ್ಟುವ ನಿಸರ್ಗ ಸಹಜ ಭಾವವೇ ಇರಬಹುದು. ಕೆಲವು ಕಣ್ಣಿಗೆ ಕಾಣಿಸುತ್ತವೆ, ಕೆಲವು ಮನಸ್ಸಿಗೆ ಮಾತ್ರ ಕಾಣಿಸುತ್ತವೆ. ಎರಡನ್ನೂ ಸತ್ಯ ಎಂದು ಹೇಳಿದರೆ ತಪ್ಪಲ್ಲ’
`ಹಾಗಾದರೆ ಅನೈಸರ್ಗಿಕ ಎಂಬ ಪದಕ್ಕೇನು ಅರ್ಥ’
`ಅದೊಂದು ಅನಾಕ್ರಾನಿಸಮ್ ಅಷ್ಟೇ. ಒಂದು ಕಾಲದಲ್ಲಿ ನೈಸರ್ಗಿಕವಾದುದು ಇನ್ನೊಂದು ಕಾಲದಲ್ಲಿ ಅನೈಸರ್ಗಿಕವೆನಿಸಿಕೊಳ್ಳಬಹುದು. ಒಂದು ಜನಾಂಗದಲ್ಲಿ ಒಂದು ದೇಶದಲ್ಲಿ ಅಥವಾ ಒಂದು ಸಾಮಾಜಿಕ ಪರಿಸರದಲ್ಲಿ ನೈಸರ್ಗಿಕವೆನಿಸಿಕೊಂಡುದು ಇನ್ನೊಂದು ಜನಾಂಗ, ದೇಶ ಸಾಮಾಜಿಕ ಪರಿಸರದಲ್ಲಿ ಅನೈಸರ್ಗಿಕವೆನಿಸಿಕೊಳ್ಳಬಹುದು. ಇಂದು ನಾವು ಏನನ್ನು ಅನೈಸರ್ಗಿಕವೆನ್ನುತ್ತೇವೋ ಅದೇ ಇನ್ನು ಐದು-ಹತ್ತು ಶತಮಾನಗಳ ಬಳಿಕ ನೈಸರ್ಗಿಕವೆನಿಸಿಕೊಳ್ಳಬಹುದು’
`ಅಂದರೆ ಒಂದು ದಿನ ಅನೈಸರ್ಗಿಕವೆಂದು ತೋರಿಸಲು ಈ ಭೂಮಿಯ ಮೇಲೆ ಏನೂ ಇರಲಾರದು ಎಂದು ಅರ್ಥ ಅಲ್ಲವೆ’ ಎಂದು ನಕ್ಕಳು ಪಾರ್ವತಿ.
`ಸರಿಯಾಗಿ ಹೇಳಿದೆ. ಆದರೂ ಮನುಷ್ಯ ಏನನ್ನಾದರೂ ಅನೈಸರ್ಗಿಕ ಅಂತ ಕರೆಯುತ್ತಲೇ ಇರುತ್ತಾನೆ’
ಅದೇ ದಿನ ಭುವನೇಶ್ವರಕ್ಕೆ ಮರಳುವಾಗ ಶಂಕರ ಹೇಳಿದ,
`ಏನೂ ಸರಿಯಾಗಿ ನೋಡಿದಂತಾಗಲಿಲ್ಲ. ಬರೀ ದೇವಾಲಯವಲ್ಲ. ಕೊನಾರ್ಕದ ಹಳ್ಳಿಯಲ್ಲಿ ಕೂಡ ತಿರುಗಾಡಬೇಕಿತ್ತು’
`ಯಾರು ಬೇಡವೆಂದರು ಭುವನೇಶ್ವರದ ಬದಲು ಕೊನಾರ್ಕದಲ್ಲಿ ಉಳಕೊಳ್ಳಬಹುದಾಗಿತ್ತು. ಅದು ಹಳ್ಳಿಯಂತೆಯೇ ಇದೆ’ ಪಾರ್ವತಿಯೆಂದಳು.
`ಹಾಗಾದರೆ ಒಂದು ಕೆಲಸ ಮಾಡೋಣ. ಇವತ್ತಿನ ರಾತ್ರಿ ಭುವನೇಶ್ವರದಲ್ಲಿ ಕಳೆದು ನಾಳೆ ಬೆಳಿಗ್ಗೆ ಸೂಟುಕೇಸು ಎತ್ತಿಕೊಂಡು ಪುನಃ ಕೊನಾರ್ಕಕ್ಕೆ ಬರೋಣ. ಇಲ್ಲಿಂದ ಮತ್ತೆ ಉಡುಪಿಗೇ ಅಲ್ವೆ’ ಶಂಕರನೆಂದ.
`ಆಗಲಿ, ನಿಮ್ಮಿಷ್ಟ ಹೇಗೋ ಹಾಗೆ’
`ನನಗೇನೋ ಇಷ್ಟ. ನಿಂಗೆ ಸುಸ್ತಾಗಿಲ್ಲವಷ್ಟೆ’
`ನಿಮ್ಮೊಟ್ಟಿಗೆ ಇನ್ನೊಂದಾರು ತಿಂಗಳು ಸುತ್ತಾಡುವುದಕ್ಕೂ ನಾನು ಸಿದ್ಧ. ಎರಡು ತಿಂಗಳು ಬೇಕು ಅಂದುಕೊಂಡಿದ್ದ ಟ್ರಿಪ್ ನಾಲ್ಕೇ ವಾರಗಳಲ್ಲಿ ಮುಗಿದುಹೊಗುತ್ತೇನೋ ಅನ್ನಿಸಿತ್ತು’
`ಇಲ್ಲ. ಇನ್ನು ಐದಾರು ದಿನ ಇಲ್ಲಿ. ಎರಡು ದಿನ ಮದ್ರಾಸಿನಲ್ಲಿ. ಅಷ್ಟಾಗುವಾಗ ಐದು ವಾರ ಆಗುತ್ತೆ’ ಶಂಕರನೆಂದ.
ಆ ರಾತ್ರಿ ಭುವನೇಶ್ವರದಲ್ಲಿ ಕಳೆದು ಮರುದಿನ ಮತ್ತೆ ಕೊನಾರ್ಕಕ್ಕೆ ಮರಳಿ ಅಲ್ಲಿ ಹೋಟೆಲು ಕೋಣೆ ತೆಗೆದುಕೊಂಡು ಸಂಜೆಯವರೆಗೆ ವಿಶ್ರಾಂತಿ ಪಡೆದು ಸಂಜೆಗೆ ಹೊರಬಂದು ದೇವಾಲಯಕ್ಕೆ ಸುಮ್ಮನೆ ಒಂದು ಸುತ್ತು ಹಾಕಿ ಭಾರೀ ಮರವೊಂದರ ಬುಡದಲ್ಲಿ ಒಂದು ಹಾಸು ಬಂಡೆಯ ಮೇಲೆ ಕುಳಿತುಕೊಂಡು ಅಸ್ತಮಿಸುತ್ತಿರುವ ಸೂರ್ಯನ ಹಿನ್ನಲೆಯಲ್ಲಿ ಶೋಭಿಸುತ್ತಿರುವ ದೇವಾಲಯದ ಪೂರ್ಣ ಸಂಕೀರ್ಣವನ್ನು ವೀಕ್ಷಿಸುತ್ತಾ ಮೈಮರೆತರು.
ಸೂರ್ಯಾಸ್ತಮಾನವಾದೊಡನೆ ಶಂಕರ ಏಳುತ್ತಾ,
`ಇನ್ನು ಹೋಟೆಲಿಗೆ ಹೋಗಿಬಿಡೋಣ. ಮತ್ತೊಮ್ಮೆ ದೇವಾಲಯವನ್ನು ಸಂದರ್ಶಿಸೋಣ. ಇಷ್ಟು ಸುಂದರವಾದ ದೇವಾಲಯದ ಹೊರಾವರಣ ಶಿಲ್ಪಕಲೆ ಜಗತ್ತಿನಲ್ಲಿ ಬೇರೆ ಇಲ್ಲ ಅನ್ನುತ್ತದೆ ಎನ್ಸೈಕ್ಲೋಪೀಡಿಯಾ ಬ್ರಿಟಾನಿಕಾ’ ಎಂದು ಮುಗುಳ್ನಕ್ಕ.
`ಹೌದೆ ನಾನು ಈ ತನಕ ಬೇಲೂರು ಹಳೇಬೀಡಿಗೆ ಸರಿಗಟ್ಟುವ ಶಿಲ್ಪ ಬೇರೆಲ್ಲೂ ಇಲ್ಲ ಅಂದ್ಕೊಂಡಿದ್ದೆ’
`ನಾನಿನ್ನೂ ನೋಡಿಲ್ಲ. ನೀನು ನೋಡಿದ್ದೀಯಾ’
`ಹೂಂ. ಎರಡು ವರ್ಷಗಳ ಹಿಂದೆ ಕಾಲೇಜಿನಿಂದ ಪ್ರವಾಸ ಹೋಗಿದ್ದೆವು. ಆಗ ನೋಡಿದ್ದು’
`ಇನ್ನೊಮ್ಮೆ ನಾವಿಬ್ಬರೂ ಹೋಗೋಣ’ ಶಂಕರನೆಂದ.
ಹೋಟೆಲಿಗೆ ಮರಳಿ ಸ್ನಾನ ಊಟ ಮುಗಿಸಿ ಹರಟುತ್ತಾ ಕುಳಿತರು.
`ಕೊನಾರ್ಕ ಕಂಡ ಮೇಲೆ ಕಾಶ್ಮೀರ, ಕಲಕತ್ತೆ ಎಲ್ಲಾ ಮರೆತುಹೋದ ಹಾಗೆ ತೋರುತ್ತೆ ಅಲ್ಲವೆ’ ಶಂಕರನೆಂದ.
`ಹಾಗೇನಿಲ್ಲ. ಆದರೆ ಒಂದು ವ್ಯತ್ಯಾಸ ಇದೆ. ಕಾಶ್ಮೀರದಲ್ಲಿ ಕಾಣುವುದನ್ನು ಬೇರೆ ಎಷ್ಟೋ ಊರುಗಳಲ್ಲಿ ಕಾಣಬಹುದು. ಕೊನಾರ್ಕದಲ್ಲಿ, ಬೇಲೂರು ಹಳೇಬೀಡುಗಳಲ್ಲಿ, ಆಗ್ರದಲ್ಲಿ ನಾವು ಕಾಣುವುದನ್ನು ಮತ್ತೆಲ್ಲೂ ಕಾಣಲು ಸಾಧ್ಯವಿಲ್ಲ ಅಲ್ಲವೆ’
`ಅದು ನಿಜ. ನೀನು ಕೂಡ ಹಾಗೇ. ಅಲ್ಲವೆ’
`ಅಂದರೆ’ ಪಾರ್ವತಿ ಆಶ್ಚರ್ಯದಿಂದ ಕೇಳಿದಳು.
`ಅಂದರೆ ಅನನ್ಯ ಅಂತ. ನಿನ್ನಂಥವಳು ನೀನೊಬ್ಬಳೇ’ ಶಂಕರ ನಕ್ಕ.
`ಅದು ನಿಮ್ಮ ದೃಷ್ಟಿ. ಇನ್ನೊಬ್ಬರು ನಿನ್ನಂಥವರು ಎಷ್ಟೋ ಇರುವರು ಎನ್ನಬಹುದು. ಆ ಅನನ್ಯತೆಯನ್ನು ಗುರುತಿಸುವ ಕಣ್ಣುಗಳು ಅಥವಾ ಅನನ್ಯವೆಂದು ಆ ಕಣ್ಣುಗಳು ಏನನ್ನು ಕಂಡುಕೊಳ್ಳುತ್ತವೆಯೋ ಅದು ಮುಖ್ಯ’ ಎಂದು ಮುಗುಳ್ನಕ್ಕು, `ಅದಿರಲಿ, ಈ ಬಗೆಯ ಶಿಲ್ಪ ಯಾಕೆ ಸೃಷ್ಟಿಸಲ್ಪಟ್ಟಿತು ಎಂಬುದು ನನಗಿನ್ನೂ ಸ್ಪಷ್ಟವಾಗ್ಲಿಲ್ಲ’ ಪಾರ್ವತಿಯೆಂದಳು.
ಒಂದು ನಿಮಿಷ ಚಿಂತಿಸಿ ಶಂಕರನೆಂದ,
`ಇದರ ಅರ್ಥ ಬಹುಶಃ `ಚಿತ್ತ ವೃತ್ತಿ ನಿರೋಧ’ ಎಂಬ ಮೂರು ಶಬ್ದಗಳಲ್ಲಿ ಅಡಕವಾಗಿದೆ’
`ಅಂದರೆ’
`ಅಂದರೆ ಸಂಭೋಗವೆನ್ನುವುದು ಅತ್ಯಂತ ತೀವ್ರವಾದ ಆದರೆ ಹೃಸ್ವವಾದ ಸುಖ. ಆ ಸುಖಾಸಕ್ತಿಯ ಅಧೀನಕ್ಕೊಳಗಾಗಿ, ತೃಪ್ತಿಯನ್ನು ಅರಸುತ್ತಾ ಮತ್ತೆ ಮತ್ತೆ ಅದರಲ್ಲೇ ದೇಹ ಮತ್ತು ಮನಸ್ಸುನ್ನು ತೊಡಗಿಸಿದರೆ ಶಕ್ತಿಯ ಹರಣವಾಗುತ್ತದೆ. ಆದುದರಿಂದ ಹಾಗೆ ಮಾಡದೆ, ಭೂಮಿಗೆ ಸ್ವಲ್ಪ ಸ್ವಲ್ಪವೇ ಶಕ್ತಿಯನ್ನು ಬಿಡುತ್ತಾ ಪ್ರಜ್ವಲಿಸುತ್ತಿರುವ ಸೂರ್ಯನಂತೆ ಪ್ರಣಯದಲ್ಲಿ ಕ್ರೀಡೆಗೆ ಪ್ರಾಧಾನ್ಯ ಕೊಟ್ಟು ಶಕ್ತಿಯನ್ನು ಉಳಿಸಿಕೊಂಡು ಆನಂದಪಡಬೇಕು. ಇದನ್ನು ಚಿತ್ತವೃತ್ತಿ ನಿರೋಧದಿಂದ ಸಾಧಿಸಬೇಕು. ಇದರಲ್ಲಿ ಸೋತ ಮನುಷ್ಯ ಈ ಆನಂದಕ್ಕಾಗಿ ಸತತ ಹೋರಾಟ ನಡೆಸುತ್ತಾನೆ. ಕೃತಕ ವಿಧಾನಗಳಿಂದ ಅದನ್ನು ಹೊಂದಲು ಯತ್ನಿಸುತ್ತಾನೆ. ಏನೇನೋ ಟಾನಿಕ್, ಗುಳಿಗೆಗಳನ್ನು ನುಂಗುತ್ತಾನೆ, ಏನೋ ಮರದ ಎಲೆ ಬೇರು ಜಗಿಯುತ್ತಾನೆ, ಅಫೀಮು, ಶರಾಬುಗಳನ್ನು ಸೇವಿಸುತ್ತಾನೆ. ಮಾರಕ ರಾಸಾಯನಿಕ ವಸ್ತುಗಳನ್ನು ಮೂಸಿ ಮೈಗೆ ಪೂಸಿ, ನುಂಗಿ ಈ ಆನಂದವನ್ನು ದೀರ್ಘಗೊಳಿಸಲು ಯತ್ನಿಸಿದ್ದಾನೆ. ಅದರಲ್ಲಿ ಅವನಿಗೆ, ಅವನ ಆತ್ಮಕ್ಕೆ ಆನಂದ ಸಿಗುವುದಿಲ್ಲ. ಅಂಥ ಎಲ್ಲ ಪ್ರಯತ್ನವೂ ಒಂದು ಬಗೆಯ ಆತ್ಮಾಘಾತವೇ ಆಗುತ್ತದೆ. ನಿಜವಾದ ಆನಂದ ಇರುವುದು ಆತ್ಮಶಕ್ತಿಯ ಬೆಳಗುವಿಕೆಯಲ್ಲಿ. ಅದು ಒಂದು ದೀಪದಂತೆ, ಸೂರ್ಯನಂತೆ. ಅದು ಉರಿಯುತ್ತಲೇ ಇರಬೇಕು. ಸುಖವೆಂಬ ಎಣ್ಣೆ ಆರಿದರೆ ಏನಿರುತ್ತದೆ ದುಃಖದ ಕತ್ತಲೆ ಅಷ್ಟೆ. ಬೆಳಕಿರಲು ಎಣ್ಣೆ ಅತೀ ಅಗತ್ಯ, ಅದಿರಬೇಕಾದ್ದೂ ಅಗತ್ಯ’
`ಸುಖವೆಂಬುದು ಎಣ್ಣೆಯಾದರೆ ಬೆಳಕೆಂಬುದು ಏನು’ ಪಾರ್ವತಿ ನಕ್ಕಳು.
`ಅದೂ ಎಣ್ಣೆಯೇ ಪಾರೂ. ಸೂರ್ಯ ಹೇಗೆ ಬೆಳಗುತ್ತಾನೆ ಅವನ ಎಣ್ಣೆ ಏನು ಪ್ರಜ್ವಲಿಸುವ ಅನಿಲವೇ ಅವನ ಎಣ್ಣೆ. ಅದು ಎಣ್ಣೆಯೂ ಹೌದು ಬೆಳಕೂ ಹೌದು’ ಎಂದು ತುಸು ತಡೆದು ಶಂಕರ ಹೇಳಿದ, `ಆನಂದಕ್ಕೆ ತೃಪ್ತಿಯೂ ಬೇಕು. ಅತೃಪ್ತಿಯೂ ಬೇಕು. ತೃಪ್ತಿಯಲ್ಲಿ ಅತೃಪ್ತಿಯ ಒಸರು, ಅತೃಪ್ತಿಯಲ್ಲಿ ತೃಪ್ತಿಯ ಒಸರು. ಅದೇ ಜೀವನ, ಆನಂದ, ಸೌಂದರ್ಯ, ಹಸಿವಿಲ್ಲದಿರುವಿಕೆಯು ಜೀವನವಲ್ಲ. ಹಸಿವಾಗುತ್ತಲೇ ಇರುವುದು ಜೀವನವಲ್ಲ. ಸುಖವೆಂಬುದು ಪೂರ್ಣ ಹಸಿವಿಲ್ಲದಿರುವಿಕೆಯೂ ಅಲ್ಲ, ಪೂರ್ಣ ಹಸಿವೂ ಅಲ್ಲ. ಅದು ಅವೆರಡರ ನಡುವಿನ ಒಂದು ಸ್ಥಿತಿ ಏನಂತಿ’
`ಇನ್ನೂ ಯೋಚಿಸಬೇಕಾಗಿದೆ. ವಿಷಯ ತುಂಬಾ ಗಹನ’ ಪಾರ್ವತಿ ಮುಗುಳ್ನಕ್ಕಳು.
ಸ್ವಲ್ಪ ಹೊತ್ತು ಮೌನವಾಗಿದ್ದು ಶಂಕರ,
`ನಿರ್ವಿಕಲ್ಪ ಭಾವವನ್ನು ಲೈಂಗಿಕಕ್ರಿಯೆಯ ಪರಾಕಾಷ್ಟೆಯಲ್ಲಿ ಮಾತ್ರವಲ್ಲ, ಇಡೀ ಪ್ರಣಯದಾಟದಲ್ಲಿ, ಮತ್ತಷ್ಟು ವಿಸ್ತೃತವಾಗಿ ಹೇಳುವುದಿದ್ದರೆ ಇಡೀ ಜೀವನದ ಜೀವಿಸುವಿಕೆಯಲ್ಲಿ ಕಾಣಬೇಕು. ಕೊನಾರ್ಕ್, ಖಜುರಾಹೊಗಳಲ್ಲಿರುವುದು ಖಂಡಿತ ಪೋರ್ನೊಗ್ರಫಿಯಲ್ಲ. ಅದು ಪ್ರೇಮಶಿಲ್ಪ, ಪ್ರೇಮಕಾವ್ಯ, ಸತಿಪತಿಯರಿಗೆ, ಸಖಿ ಸಖರಿಗೆ ಸಂಬಂಧಿಸಿದ ರಾಮಕಾವ್ಯ. ಮನಸ್ಸನ್ನು ವಿಕೃತಗೊಳಿಸಲು ಇದರ ಸೃಷ್ಟಿಯಾಗಿಲ್ಲ. ಮನಸ್ಸನ್ನು ಸಮಗ್ರಗೊಳಿಸಲು ಇದರ ಸೃಷ್ಟಿಯಾಗಿದೆ. ಕಾಮದ, ಪ್ರಣಯದ ಅರ್ಥ-ಅವಶ್ಯಕತೆಗಳನ್ನು ತಿಳಿಸಲು ರಚಿತವಾಗಿದೆ, ಕಾವ್ಯದಂತೆ. ಸಂಭೋಗವೆಂಬುದು ಪ್ರಕೃತಿ ಪುರುಷ ಸಾಂಗತ್ಯವೂ ಆಗಿದೆ, ಸ್ತ್ರೕ ಪುರುಷ ಏಕೀಭಾವವೂ ಆಗಿದೆ ಎಂಬುದನ್ನು ತಿಳಿಸಲು ಇದರ ಸೃಷ್ಟಿಯಾಗಿದೆ’ ಎಂದ.
`ಆದರೆ ನಮ್ಮ ಇಂದಿನ ಸಾಮಾಜಿಕ ಪರಿಸರದಲ್ಲಿ ಸೆಕ್ಸಿನ ಬಗ್ಗೆ ಇಷ್ಟೊಂದು ಟಬೂಗಳು ಯಾತಕ್ಕಿವೆ! `ಕಾಮ’ ಎಂಬ ಶಬ್ದಕ್ಕೇ ಜನ ಏಕೆ ಬೆಚ್ಚಿಬೀಳುತ್ತಾರೆ ಒಂದು ಮ್ಯಾಗಜೀನಿನಲ್ಲಿ ಒಂದು ಅರೆಬತ್ತಲೆ ಚಿತ್ರ ಕಂಡೊಡನೆ ಜನ ಯಾಕೆ ಗಾಬರಿಗೊಳ್ತಾರೆ ನಮ್ಮ ಸಾಮಾಜಿಕ ಪರಂಪರೆ ನೀವು ಹೇಳೋ ರೀತಿಯಲ್ಲಿ ಸಾಗಿದ್ದುದಾದರೆ ಎಂದು ಈ ರೀತಿ ಬದಲಾಯಿತು ಹೇಗೆ ಬದಲಾಯಿತು’
`ಬಹುಶಃ ಐತಿಹಾಸಿಕ ಕಾರಣಗಳಿಂದ ಬದಲಾಯಿತು. ಅರೆಬಿಯದಲ್ಲಿರುವಂತೆ ಅಥವಾ ಆಫ್ರಿಕದ ಕೆಲವು ದೇಶಗಲ್ಲಿರುವಂತೆ ನಮ್ಮದು ಅಬಾಧಿತ ಸಾಂಸ್ಕೃತಿಕ-ಸಾಮಾಜಿಕ ಪರಂಪರೆ ಇಲ್ಲ. ಬದಲಾವಣೆ ಎನ್ನುವುದು ಇಲ್ಲಿ ಎರಡು ಸಾವಿರ ವರ್ಷಗಳ ಹಿಂದೆ ಜೈನಿಸಮ್, ಬುದ್ಧಿಸಮ್ ಹುಟ್ಟಿದಾಗಲೇ ಆರಂಭವಾಯಿತು. ಶಂಕರಾಚಾರ್ಯನಿಂದ ಮತ್ತೊಂದು ಸಾಂಸ್ಕೃತಿಕ-ಸಾಮಾಜಿಕ ಪಲ್ಲಟವುಂಟಾಯಿತು. ಘಜನಿ ಮಹಮ್ಮದ, ಘೋರಿ ಮಹಮ್ಮದರು ದೇವಾಲಯವನ್ನು ಕೊಳ್ಳೆ ಹೊಡೆದು ಜನರ ದೇವರನ್ನು ಎತ್ತಿಕೊಂಡು ಹೋದರು. ದೇವರ ಮೂರ್ತಿಗಳು ಹುಡಿಗಟ್ಟಲ್ಪಟ್ಟವು. ಬಲಾತ್ಕಾರದ ಮತಾಂತರ ನಡೆಯಿತು. ಮಂತ್ರಗಳು, ಶ್ಲೋಕಗಳು ಏನೂ ಮಾಡದಾದವು. ಜನರು ವಿಮುಖರಾದರು. ಯುರೋಪಿಯನರು ಬಂದು ಈ ವಿಮುಖತೆಯನ್ನು ಪೂರ್ಣಗೊಳಿಸಿದರು. ನಮ್ಮ ದೇಹದೊಳಗೆ ಬ್ರಿಟಿಷರ ಆತ್ಮ ಪ್ರವೇಶಿಸಿತು. ಪರಿಣಾಮವಾಗಿ ನಮಗೆ ನಮ್ಮದೇ ಆದ ಮುಖವಿಲ್ಲವಾಯಿತು. ಬಾಡಿಗೆಯ ಮುಖವೂ ಇಲ್ಲವಾಯಿತು. ನಾವು ಹಿಂದುವೂ ಅಲ್ಲ, ಮುಸಲ್ಮಾನರೂ ಅಲ್ಲ, ಕ್ರೈಸ್ತರೂ ಅಲ್ಲ ಎಂದಾಯ್ತು. ಇಂದು, ಹಿಂದುವು ತಾನು ಹಿಂದು ಎಂದು ಹೇಳಿಕೊಳ್ಳಲು ನಾಚುಗೆ ಪಡುತ್ತಾನೆ, ಮುಸಲ್ಮಾನ ತಾನು ಮುಸಲ್ಮಾನನೆನ್ನಲು ನಾಚುಗೆ ಪಡುತ್ತಾನೆ, ಕ್ರೈಸ್ತ ತಾನು ಕ್ರೈಸ್ತ ಎನ್ನಲು ನಾಚುಗೆ ಪಡ್ತಾನೆ. ಜೀವ ವಿಜ್ಞಾನದ ಪ್ರಕಾರ ಯಾರನ್ನೋ ನಾನು ನನ್ನ ಅಜ್ಜಿ, ಮುತ್ತಜ್ಜಿ ಎನ್ನಬಹುದು. ಆದರೆ ಸಾಮಾಜಿಕ ವಿಕಾಸವಾದ ದೃಷ್ಟಿಯಿಂದ ಯಾರನ್ನೂ ನಾವು ನಮ್ಮ ಪೂರ್ವಜರು ಎನ್ನಲಾರೆವು. ನಾವು ಎಲ್ಲೋ ಒಂದು ಕಡೆ ಸಾಂಸ್ಕೃತಿಕವಾಗಿ, ಸಾಮಾಜಿಕವಾಗಿ ದಿಕ್ಚುತಿಗೊಳಗಾದೆವು. ಅದರ ಪರಿಣಾಮವಾಗಿ ನಾವು ಸಾವಿರಬಗೆಯ ವಿರೋಧಾಭಾಸಗಳನ್ನು ಕಾಣುತ್ತೇವೆ. ಕಾಲೇಜಿನ ರಂಗಭೂಮಿಯಲ್ಲಿ ಶ್ರೀಕೃಷ್ಣನು ಗೋಪಿಕೆಯರ ಸೀರೆ ರವಿಕೆ ಕದಿಯುತ್ತಾನೆ, ರಾಧೆಯೊಡನೆ ಪ್ರಣಯ ನೃತ್ಯಮಾಡುತ್ತಾನೆ. ಅದೇ ಕಾಲೇಜಿನಲ್ಲಿ ಒಬ್ಬ ಹುಡುಗ ಮತ್ತು ಹುಡುಗಿ ಅನ್ಯೋನ್ಯವಾಗಿರುವುದನ್ನು ಕಂಡರೆ ಭೂಮಿ ನಡುಗುತ್ತದೆ. ನಮ್ಮ ಎಲ್ಲಾ ನಾಟಕಗಳಲ್ಲಿ, ನೃತ್ಯಗಳಲ್ಲಿ ಈವ್ಟೀಸಿಂಗ್ ಇದೆ. ಯಾಕಿದೆ ಜೀವನದಲ್ಲಿ ಆ್ಯಡಮ್ ಮತ್ತು ಈವ್ ನಡುವೆ ಮುಳ್ಳು ಬೇಲಿಯಿದೆ, ಆದುದರಿಂದ, ಎನ್ನಬಹುದೆ ಅಥವಾ ನಮ್ಮ ಫ್ರಸ್ಟ್ರೕಶನ್ಗೆ ನಾವು ಕಲಾತ್ಮಕ ಅಭಿವ್ಯಕ್ತಿಯನ್ನು ನೀಡುತ್ತಿದ್ದೇವೆಯೆ ಭರತನಾಟ್ಯ, ಕಥಕ್ಕಳಿ, ಕ್ಯಾಬರೆ ಇತ್ಯಾದಿಗಳಲ್ಲಿ ಹೆಣ್ಣಿನ ಎದೆ, ಹೊಕ್ಕಳು, ನಿತಂಬದ ಪ್ರದರ್ಶನ ಬೇಕಾದಷ್ಟು ಆಗ್ತದೆ. ಆಗ ನಾವೆಲ್ಲಾ ರಸಋುಷಿಗಳಾಗ್ತೇವೆ. ಅಪೂರ್ವ ಕಲಾಪ್ರಜ್ಞೆಯುಳ್ಳ ನಾಗರಿಕರಾಗ್ತೇವೆ. ಆದರೆ ನಮ್ಮ ಹೆಂಗಸರು ಒಂದಿಷ್ಟು ಮೈಕಾಣುವ ಉಡುಪು ತೊಟ್ಟೊಡನೆ ಮಡಿವಂತಿಕೆಯ ಧೋರಣೆ ಬದಲಾಗ್ತದೆ. ಎದೆ ಮುಚ್ಚಿಸ್ತಾರೆ, ತೋಳು ಮುಚ್ಚಿಸ್ತಾರೆ, ತಲೆಮುಚ್ಚಿಸ್ತಾರೆ. ಬುರ್ಖದಲ್ಲಿ ಸರ್ವಾಂಗವನ್ನು ಮುಚ್ಚಿಸ್ತಾರೆ. ಹೆಣ್ಣು ಒಂದು ವಸ್ತುವಾಗಿಬಿಡ್ತಾಳೆ. ಪತ್ರಿಕೆಯೊಂದರಲ್ಲಿ ಕಾಮದ ಬಗ್ಗೆ ಒಂದು ಕಥೆ, ಲೇಖನ ಬಂದರೆ `ಅಯ್ಯಯ್ಯೋ ನಮ್ಮ ಮಕ್ಕಳು ಕೆಟ್ಟು ಹೋದರು!’ ಎಂದು ಕೂಗೆಬ್ಬಿಸ್ತಾರೆ ಮಡಿವಂತರು. ಆದರೆ ಅವರ ಮಕ್ಕಳು ಬೀದಿಬದಿಯಲ್ಲಿ ಶೀಘ್ರ ವೀರ್ಯಸ್ಖಲನಕ್ಕೊಳಗಾಗುವುದಕ್ಕೆ ಔಷಧಿ ಮಾರಾಟಮಾಡುವವನು ಸಂಭೋಗದ ಚಿತ್ರಗಳನ್ನು ತೋರಿಸಿ, ಸಂಭೋಗದ ರಂಗುರಂಗಿನ ವರ್ಣನೆ ಮಾಡುವುದನ್ನು ನೋಡುತ್ತಾರೆ, ಕೇಳುತ್ತಾರೆ. ಕಾಮತೃಷೆಯನ್ನು ಅಧಿಕಗೊಳಿಸುವ ಪತ್ತೇದಾರಿ ಕಥೆಗಳು, ಪತ್ರಿಕೆಗಳು, ಸಿನಿಮಾ ಮ್ಯಾಗಜೀನುಗಳು ಎಲ್ಲಿ ಬೇಕೆಂದರಲ್ಲಿ ಸಿಗುತ್ತವೆ. ಅಂದರೆ, ನೇರ ದಾರಿಯಲ್ಲಿ ಪ್ರಾಮಾಣಿಕವಾಗಿ, ವೈಜ್ಞಾನಿಕವಾಗಿ ತಿಳುವಳಿಕೆಯೆಂಬುದು ಬಂದರೆ ಭಯ, ನಡುಕ. ಆದರೆ ಅದೇ ತಿಳುವಳಿಕೆ ವಿಕೃತವಾಗಿ, ವೇಷತೊಟ್ಟು, ಕಳ್ಳನಂತೆ ಬಂದರೆ ತೊಂದರೆಯಿಲ್ಲ. ಎಲ್ಲರೂ ಕಾಣುವಂತೆ ನೋಡಲು ಭಯ, ಆದ್ದರಿಂದ ಯಾರೂ ಕಾಣದಂತೆ ನೋಡಲು ನೂರಾರು ವ್ಯವಸ್ಥೆಗಳು. ನಮ್ಮ ಇಡೀ ಸಮಾಜಕ್ಕೆ ಈ ಆಷಾಡಭೂತಿತನದ ಶಾಪ ತಗುಲಿದೆ’
`ಎಲ್ಲರೂ ಇಂಥ ವ್ಯವಸ್ಥೆಯನ್ನು ಪೋಷಿಸುತ್ತಾರೆ ಅಂತೀರಾ ನಮ್ಮಂತೆ ಯೋಚಿಸುವವರು ಯಾರೂ ಇಲ್ಲವೆ’

`ಇದ್ದಾರೆ, ಆದರೆ ಅವರನ್ನು ಕೇಳುವವರು ಯಾರು ಐವತ್ತು ವರ್ಷಗಳ ಹಿಂದೆ ಜನರು ಯಾವುದರ ವಿರುದ್ಧ ಆರ್ಭಟಿಸಿದರೋ ಇಂದು ಅದನ್ನು ಅಪ್ಪಿಕೊಂಡಿದ್ದಾರೆ. ಈಗ ಅವರು ಯಾವುದರ ವಿರುದ್ಧ ಕೂಗೆಬ್ಬಿಸುತ್ತಾರೊ ಅದನ್ನು ಇನ್ನು ಐವತ್ತು ವರ್ಷಗಳ ಬಳಿಕ ಒಪ್ಪಿಕೊಳ್ಳುತ್ತಾರೆ. `ಈಗಲೇ ಒಪ್ಪಿಕೊಳ್ಳಿ’ ಎಂದು ಹಟಹಿಡಿಯುವ ಹತ್ತು ಜನರನ್ನು ಅದುಮಿ ಹಿಡಿಯುವ ಮುಷ್ಟಿಗಳು ಹಲವು’
`ಎಂಥ ಮುಷ್ಟಿಗಳು’
`ಕಪಿ ಮುಷ್ಟಿಗಳು. ಧರ್ಮದ ಹೆಸರಿನಲ್ಲೂ ಗಂಡು ಹೆಣ್ಣಿನ ತೀರಾ ವೈಯಕ್ತಿಕವಾದ ಸಂಬಂಧದಲ್ಲಿ ಮೂಗು ತೂರಿಸಿ ತಮ್ಮ ಪರ್ವರ್ಸಿವ್ ಫಿಲಾಸಫಿಯನ್ನು ಬೋಧಿಸುವ, ಆಷಾಡಭೂತಿಗಳು ಪಾಷಂಡಿಗಳು. ಆದರೆ, ಇನ್ನೊಂದು ದೃಷ್ಟಿಯಿಂದ ನೋಡುವುದಾದರೆ, ಎಲ್ಲವನ್ನೂ ಮಾಡ್ತಿರೋದು ಈ ಸಮಾಜವೇ ಅನ್ನಬಹುದು. ಈ ಸಮಾಜವೇ ಅಲ್ಲವೆ ಕೃತಕ ನಿರ್ಬಂಧಗಳನ್ನು ಸೃಷ್ಟಿಸಿ, ಅಜ್ಞಾನದ ಕಂದಕಗಳನ್ನು ತೋಡಿ ಸಾಮಾಜಿಕ ಆರೋಗ್ಯವನ್ನು ಕೆಡಿಸಿದ್ದು ಪೋರ್ನೋಗ್ರಪಿ ಯಾಕೆ ಮನುಷ್ಯನಿಗೆ ಬೇಕಾಗ್ತದೆ ವೀಡಿಯೋಗಳಲ್ಲಿ ಸೆಕ್ಸ್ ಸಿನಿಮಾ ತೋರಿಸಿ ಜನರನ್ನು ಸುಲಿಯುವುದು ಹೇಗೆ ಸಾಧ್ಯವಾಗ್ತದೆ ಇದರ ಹಿಂದೆ ದೊಡ್ಡ ಇಂಡಸ್ಟ್ರಿ ಇದೆ. ಧನದಾಹವಿದೆ. ಸರಕಾರ ಇದೆ. ದುರಾಸೆಯ, ಮೋಸದ, ಸುಳ್ಳಿನ ಶೋಷಣೆಯ ಜಾಲವಿದೆ. ಈ ಔದ್ಯಮಿಕ ಷಡ್ಯಂತ್ರದಲ್ಲಿ ಬರೀ ಸಿನಿಮಾ ಪೋರ್ನೊಗ್ರಫಿ ತಯಾರುಮಾಡುವವರು ಮಾತ್ರವಲ್ಲ, ಮಠದ ಸ್ವಾಮಿಗಳು, ಮುಲ್ಲಾಗಳು, ಫಾದರ್ಗಳೂ ಇದ್ದಾರೆ. ಗಂಡಿಗೆ ಹೆಣ್ಣು ಬೇಕೇ ಬೇಕೆಂದಿಲ್ಲ ಅಥವಾ ಹೆಣ್ಣಿಗೆ ಗಂಡು ಬೇಕೇ ಬೇಕೆಂದಿಲ್ಲ ಎಂಬ ಫಿಲಾಸಫಿಯಲ್ಲೂ ನಡೆಯುವ ಎಲ್ಲಾ ಧಾರ್ಮಿಕ-ಅಧಾರ್ಮಿಕ ಸಂಸ್ಥೆಗಳ ಪಳೆಯುಳಿಕೆಗಳು ಇದ್ದಾರೆ. ಇವರು ಎಂದೂ ಸ್ವರ್ಗವಾಗಲಾರದ ಭೂಮಿಯನ್ನು ಭೂಮಿಯಾಗಿರಿಸಗೊಡದೆ ನರಕ ಮಾಡುವವರು, ಅದಕ್ಕಾಗಿ ನೂರಾರು ಸುಳ್ಳುಗಳನ್ನು ವಿಕೃತಿಗಳನ್ನು ಸೃಷ್ಟಿಸಿದವರು. ಈ ವ್ಯವಸ್ಥೆಯ ವಿಷ ಸಮಾಜದ ನರನಾಡಿಗಳಲ್ಲಿ ತುಂಬಿದೆ. ನಿಜವಾಗಿ, ಇದು ಕೆಲ ಜನರು ಉಳಿದ ದೊಡ್ಡ ಸಂಖ್ಯೆಯಲ್ಲಿರುವ ಜನರನ್ನು ಕೊಳ್ಳೆಹೊಡೆಯಲು, ಅವರ ಭಾವನಾ ಲೋಕಕ್ಕೆ ಲಗ್ಗೆ ಹಾಕಿ ಅವರ ಭೌತಿಕ ಪ್ರಪಂಚದಲ್ಲಿ ದರೋಡೆ ನಡೆಸಲು ಮಾಡಿಕೊಂಡ ಏರ್ಪಾಡು ಅಷ್ಟೆ. ಈ ವ್ಯವಸ್ಥೆಯಿಂದ ಸರಕಾರಕ್ಕೆ ಲಾಭ ಮಾತ್ರವೇ ಅಲ್ಲ, ನಿಶ್ಚಿಂತೆಯೂ. ಅದಕ್ಕೆ ಅದೇ ಹಳೆಯ ಹಳಿಗಳ ಮೇಲೆ ತನ್ನ ಆಡಳಿತದ ಗಾಡಿಯನ್ನು ಓಡಿಸಲು ಸಾಧ್ಯವಾಗ್ತದೆ’
`ಹೇಗೆ’
ತುಸು ಹೊತ್ತು ಯೋಚಿಸಿ ಶಂಕರ ಕೇಳಿದ,
`ನಿನಗೆ ಮುಂಬಯಿಯ ಜನಸಂಖ್ಯೆ ಎಷ್ಟೆಂದು ತಿಳಿದಿದೆಯೆ’
`ಹೂಂ. ಸುಮಾರು ಎಂಭತ್ತೈದು ಲಕ್ಷ’
`ಇದರಲ್ಲಿ ಅರುವತ್ತು ಲಕ್ಷ ಜನರು ಒಂದೇ ಕೊಠಡಿಯಲ್ಲಿ ಜೀವಿಸುವವರುದೀ ಮಾತಿನ ಅರ್ಥ, ಭಾರೀ ಬಂಗಲೆಗಳಲ್ಲಿ ವಾಸಿಸುವ ಬರೀ ಐದು ಪರ್ಸೆಂಟ್ ಜನಗಳ ನಿಯಂತ್ರಣದಲ್ಲಿ ಇಡೀ ಮುಂಬಯಿ ಇದೆ ಎಂದು. ಅಂದರೆ, ಇಡೀ ಮುಂಬಯಿಯ ಸಾಮಾಜಿಕ-ಧಾರ್ಮಿಕ-ರಾಜಕೀಯ ಬಂಧ, ಒಂದು ಫ್ಯೂಡಲಿಸ್ಟಿಕ್ ಬಂಧ. ಕಲ್ಕತ್ತವೂ ಹೀಗೇನೇ. ದೆಹಲಿಯೂ ಹೀಗೇನೇ. ಮದ್ರಾಸೂ ಹೀಗೇನೇ. ಬಹುಶಃ ಇಡೀ ದೇಶದಲ್ಲಿ ವಾಸ್ತವದಲ್ಲಿ ಇರುವುದು ಈ ಫ್ಯೂಡಲಿಸ್ಟಿಕ್ ಸ್ಟ್ರಕ್ಚರೇ. ಸರಕಾರದ ಸಮಸ್ಯೆ ಏನೆಂದರೆ ಎಪ್ಪತ್ತು ಪರ್ಸೆಂಟ್ ಅಥವಾ ಎಂಭತ್ತು ಪರ್ಸೆಂಟ್ ಜನರನ್ನು ನಿರುದ್ವಿಗ್ನರನ್ನಾಗಿ, ಧರ್ಮಭೀರುಗಳನ್ನಾಗಿ ಸಂತೋಷಚಿತ್ತರನ್ನಾಗಿ ಇರಿಸಬೇಕು. ಅಲ್ಲವಾದರೆ, ದೇಶದ ಸಾಮಾಜಿಕ-ರಾಜಕೀಯ ಬಂಧ ಬಿರಿದು ಬಾಯ್ಬಿಟ್ಟೀತು. ಮುಖ್ಯವಾಗಿ, ಒಂದು ಕೊಠಡಿಯಲ್ಲಿ, ಎರಡು ಕೊಠಡಿಯಲ್ಲಿ ಬದುಕು ಸವೆಸುವ ಜನರನ್ನು ಶಾಂತ ಚಿತ್ತರನ್ನಾಗಿರಿಸಿಬೇಕು. ಹೇಗೆ’
`ನೀವೇ ಹೇಳಿ’
`ನಿಯಂತ್ರಣದ ಸೂತ್ರಗಳನ್ನು ಹಿಡಿದಿರುವ ಐದು ಪರ್ಸೆಂಟ್ ಜನಗಳಿಗೆ ನಾನಾ ವಿಧವಾದ ದೇಣಿಗೆಗಳನ್ನು, ಲೈಸನ್ಸುಗಳನ್ನು ನೀಡುವುದರ ಮೂಲಕ ಫ್ಯಾಕ್ಟರಿಗಳಿಗೆ, ಉದ್ಯಮಗಳಿಗೆ, ಬೂರ್ಜ್ವಾ ವಿದ್ಯಾಲಯಗಳಿಗೆ ಭೂಮಿಯನ್ನೂ ಧನಸಹಾಯವನ್ನೂ ಕೊಡುವುದರ ಮೂಲಕ ಅವರನ್ನು ಕಾಪಾಡುವುದರ ಮೂಲಕ’ ಎಂದು ಸ್ವಲ್ಪ ತಡೆದು ಶಂಕರ ಹೇಳಿದ, `ಈ ಎಪ್ಪತ್ತು ಎಂಬತ್ತು ಪರ್ಸೆಂಟ್ ಜನಗಳಿಗೆ ದೇವಾಲಯಗಳನ್ನು, ಭಜನಾಮಂದಿರಗಳನ್ನು, ಮಸೀದಿಗಳನ್ನು ಮತ್ತು ಇಗರ್ಜಿಗಳನ್ನು ಕಟ್ಟಲು ಜಾಗಕೊಟ್ಟು ಅವರು ಜಾತಿಮತಗಳ ಗೋಡೆಗಳನ್ನು ನಿರ್ಮಿಸಿ ಹೊಡೆದಾಡಿಕೊಂಡು ತಮ್ಮ ಶಕ್ತಿಹರಣ ಮಾಡಿಕೊಳ್ಳಲು ಅವಕಾಶಗಳನ್ನು ನಿರ್ಮಿಸುವುದರ ಮೂಲಕ. ಮತಗುರುಗಳಿಗೆ ತಮ್ಮನ್ನು ತಾವೇ ಹೊಗಳಿಕೊಂಡು ಧರ್ಮಗ್ರಂಥಗಳ ನಿರುಪಯೋಗಿ ಮಾತುಗಳನ್ನು ಉರುಹಾಕಿ ಜನರನ್ನು ತಣ್ಣಗಿರಿಸಲು ಮುಕ್ತ ಪರಿಸರವನ್ನು ನಿರ್ಮಿಸುವುದರ ಮೂಲಕ. ಜನರಿಗೆ ಹೊಟ್ಟೆ ತುಂಬುವಷ್ಟು ಶರಾಬನ್ನು ಒದಗಿಸುವುದರ ಮೂಲಕ. ಮಾರುಕಟ್ಟೆಯಲ್ಲಿ ನೂರಾರು ನಿರುಪಯೋಗಿ ಆಕರ್ಷಕ ಸಾಮಾನುಗಳನ್ನು ತುಂಬಿ ಜನರು ಸದಾ ಅದರ ಸಂಗ್ರಹಣೆಯಲ್ಲೇ ಮಗ್ನರಾಗಿರುವಂತೆ ಮಾಡುವುದರ ಮೂಲಕ ಈ ಐದು ಪರ್ಸೆಂಟ್, ಅಂದರೆ ಮುಂಬಯಿಯ ಸುಮಾರು ಎರಡು ಲಕ್ಷ ಜನರಿಗೆ ಒಂದೇ ಧರ್ಮ, ಒಂದೇ ಮತ. ಅದರ ಹೆಸರು ಹಣ. ಕಾಳಸಂತೆ, ಕಳ್ಳಸಾಗಾಣಿಕೆ, ಖೋಟಾನೋಟು ಮುದ್ರಣ ಏನೇ ಮಾಡಲಿ, ಅವರು ಪೂಜಿಸ್ಪಡುತ್ತಾರೆ. ಅವರು ಗಗನಚುಂಬಿಗಳನ್ನು ನಿರ್ಮಿಸಲಿ, ಜನರ ಜೀವನವನ್ನು ನಿಧಾನವಾಗಿ ತೆಗೆಯುವ ರಾಸಾಯನಿಕಗಳನ್ನು ನಿರ್ಮಿಸಲಿ, ಎಲ್ಲವೂ ಪುಣ್ಯಕಾರ್ಯವೇ’ ಧರ್ಮ ಕಾರ್ಯವೇ. ಇವರ ಸಾಧನೆಗಳಲ್ಲಿ ಎಲ್ಲಕ್ಕಿಂತ ದೊಡ್ಡ ಸಾಧನೆ ಬಹುಶಃ ಬಿಸ್ಕಿಟುಗಳಂತೆ ಸಿನಿಮಾ ನಿರ್ಮಾಣ. ಅದರಲ್ಲೂ ನಾವು ಭೂಮಿಯ ಮೇಲೆ ಫಸ್ಟ್ ಅಲ್ಲವೆ! ವರ್ಷಕ್ಕೆ ಎಂಟ್ನೂರೈವತ್ತು ಸಿನಿಮಾಗಳು! ಕನ್ಯಾಪಿತೃವನ್ನು ಸುಲಿದ ಪಾಷಂಡಿ ತೆರೆಯ ಮೇಲೆ ವರದಕ್ಷಿಣೆಯಿಲ್ಲದ ಆದರ್ಶದ ಅಮೀರ್ ಗರೀಬ್ ಒಂದಾದ ಮದುವೆಯನ್ನು ನೋಡಿ ಆನಂದಿಸಬಹುದು. ಹೆಂಡತಿಯನ್ನು ಬುರ್ಖಾದೊಳಗಿರಿಸಿದಾತ ಕ್ಯಾಬರೆಯವಳ ಮೊಲೆ ತೊಡೆಗಳನ್ನು ವಿದ್ಯುದ್ದೀಪದ ಬೆಳಕಿನಲ್ಲಿ ನೋಡಿ ಸುಖಪಡಬಹುದು, ಹೆಂಡತಿಯ ಮೇಲೆ ಸೀಮೆಎಣ್ಣೆ ಸುರಿದು ಬೆಂಕಿ ಹಚ್ಚಿದಾತ ಆದರ್ಶ ಸತಿಪತಿಯರನ್ನು ಕಂಡು ತಲೆದೂಗಬಹುದು. ಎಲ್ಲಕ್ಕಿಂತಲೂ ಮುಖ್ಯವಾಗಿ ಮುಂಬಯಿಯಂಥ ಮಹಾನಗರದಲ್ಲಿ ಮುಕ್ತ ವಾತಾವರಣದಲ್ಲಿ ಸಂಭೋಗಿಸಲಾರದ ಲಕ್ಷೕಪಲಕ್ಷ ಮಂದಿ ಸಿನಿಮಾಪರದೆಯ ಮೇಲೆ ವಿಶಾಲವಾದ ಪಾರ್ಕುಗಳಲ್ಲಿ, ವಿಶಾಲವಾದ ಬಂಗಲೆಗಳಲ್ಲಿ ಪ್ರಣಯಗಳನ್ನು, ರೇಪುಗಳನ್ನು ಮತ್ತು ಸಂಭೋಗಗಳನ್ನು ಕಾಣಬಹುದು’
`ಯಾಕೆ ಮುಕ್ತವಾತಾವರಣದಲ್ಲಿ ಸಂಭೋಗಿಸಲು ಸಾಧ್ಯವಿಲ್ಲ’
`ಹೇಗೆ ಸಾಧ್ಯ ಪಾರೂ ಇರುವುದು ಒಂದು ಕೋಣೆ. ಆ ಕಡೆ ಈ ಕಡೆ ಮಕ್ಕಳು, ಅಲ್ಲೇ ಒಂದೆಡೆ ತಾಯಿ ಮತ್ತು ತಂದೆ, ಒಂದೆಡೆ ಅಣ್ಣ ಅಣ್ಣನ ಹೆಂಡತಿ ಅಥವಾ ತಮ್ಮ ತಮ್ಮನ ಹೆಂಡತಿ. ಇಂಥ ಪರಿಸ್ಥಿತಿಯಲ್ಲಿ ಏನು ಸಂಭೋಗ, ಎಂಥ ಸಂಭೋಗ ಬಹುಶಃ ಅದೆಲ್ಲಾ ಒಂದು ನಿಮಿಷದ ಭಯಗ್ರಸ್ತ ವ್ಯವಹಾರ. ಕೋನಾರ್ಕ್ ಖಜುರಾಹೋದ ಚಿತ್ತ ಮೈತ್ರಿ ನಿರೋಧದ ವಿಚಾರ ಬಿಡು, ಒಬ್ಬರನ್ನೊಬ್ಬರು ಸರಿಯಾಗಿ ನೋಡೋದಾದ್ರೂ ಸಾಧ್ಯವೆ ಆದ್ದರಿಂದ ಇವರು ತಾವು ಕಾಣದ ಜೀವನವನ್ನು, ಕಾಣಲಾರದ ರೂಪಗಳನ್ನು ಸಿನಿಮಾ ತೆರೆಯಮೇಲೆ ಕಂಡು ಖುಷಿಪಟ್ಟುಕೊಳ್ಳುತ್ತಾರೆ. ಹೇಳು, ಇದರಿಂದ ಸರಕಾರಕ್ಕೆ ಸರಕಾರದ ಷಡ್ಯಂತ್ರಕ್ಕೆ ಲಾಭವಿಲ್ಲವೆ ಈ ಜನಕ್ಕೆ ಸರಿಯಾಗಿ ಸೆಕ್ಸ್ ಅನುಭವಿಸಲು ಅವಕಾಶ ಸಿಕ್ಕಿಬಿಟ್ಟರೆ ಇವರು ಮಹಾಪುರುಷರಾಗಿಬಿಡ್ತಾರೆ, ಶರಾಬನ್ನು, ಸಿನಿಮಾವನ್ನು, ಎಲ್ಲಾ ಕೃತಕ ಸುಖೋಪಭೋಗದ ಸಾಮಾಗ್ರಿಗಳನ್ನು ತುಳಿದು ಹೊಸಕಿ ಹಾಕ್ತಾರೆ. ಆಲೋಚನೆ ಮಾಡ್ತಾ ಹೋಗು. ಇದು ನಮ್ಮ ಸಾಮಾಜಿಕ ವ್ಯವಸ್ಥೆಯೆಂಬ ದುರವಸ್ಥೆಯ ಹಿಂದೆ ಇರುವ ಸತ್ಯ’
`ಎಲ್ಲದರಲ್ಲಿಯೂ ಇರುವುದು ಸೆಕ್ಸ್ ಅನ್ನೋ ಫ್ರಾಯ್ಡಡನ ವಾದ ನಿಮ್ಮದು ಅಂತ ತೋರುತ್ತೆ’ ಪಾರ್ವತಿ ಮುಗುಳ್ನಕ್ಕಳು.