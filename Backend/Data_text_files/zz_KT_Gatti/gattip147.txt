ತೀರ4
ಬೆಳಗ್ಗೆದ್ದು ಕಾಫಿ ತಿಂಡಿಯಾದ ಬಳಿಕ ಯಾವ ಸಂಕೋಚವೂ ಇಲ್ಲದೆ  ದೊಡ್ಡಪ್ಪನೊಡನೆ, ‘ನನಗೆ ಸ್ವಲ್ಪ ಹಣ ಬೇಕು. ಕಾಲೇಜು ಫೀಸು ತುಂಬಬೇಕಾಗಿದೆ. ಕೈಯಲ್ಲಿ ಏನೂ ಇಲ್ಲ.  ತುಂಬಾ ತೊಂದರೆಯಾಗಿದೆ’ ಎಂದೆ.  ಆತ್ಮದಲ್ಲಿದ್ದ  ರೋಷವೇ ನನ್ನ ಧೈರ್ಯವಾಗಿತ್ತು. ಆ ತನಕ ಕುರಿ ಮರಿಯಂತಿದ್ದವನು ಒಮ್ಮೆಲೇ ಹೀಗೆ ಡಿಮಾಂಡಿಂಗ್ ದನಿಯಲ್ಲಿ ಮಾತಾಡುತ್ತಿರುವುದನ್ನು ನೋಡಿ  ಅವರಿಗೆ ಆಶ್ಚರ್ಯವಾಯಿತೊ, ಮೋಜೆನಿಸಿತೊ.  ಶ್ರೀಮಂತನಾದ ದೊಡ್ಡಪ್ಪ  ಈಗ ಹಣ ಇಲ್ಲವಲ್ಲಾ ಎಂದು ರಾಗ ಎಳೆದು ಬಹಳ ಕಷ್ಟದಿಂದ ಎಂಬಂತೆ  ಇಪ್ಪತ್ತು ರೂಪಾಯಿ ತಂದು ಕೊಟ್ಟರು. ತೆಗೆದುಕೊಂಡೆ. ಅವರ ಮುಖದಲ್ಲಿ ಒಂದು ಮುಗುಳುನಗುವಿತ್ತು. ಅವರು ಸತ್ತು ಈಗ ಸುಮಾರು ಮೂವತ್ತು ವರ್ಷ ಮಿಕ್ಕಿದೆ. ಆ ಮುಗುಳ್ನಗುವಿನ ಅರ್ಥ ಸ್ಪಷ್ಟವಾಗಿ ನನಗಿನ್ನೂ ಆಗಿಲ್ಲ. ಆದರೆ ಊಹಿಸಬಲ್ಲೆ.
ಪುನಃ ಮಂಗಳೂರಿಗೆ  ರೈಲು ಹತ್ತಿದೆ.  ಹತ್ತು ವರ್ಷಗಳ ಹಿಂದೆ, ನಾನು ಟ್ರೈನಿಂಗ್ ಸ್ಕೂಲ್  ಸೇರುವ ಸಂದರ್ಭದಲ್ಲಿ  ನನಗೆ ಸಾಮಾನು ಸರಂಜಾಮು ತೆಗೆಸಿಕೊಟ್ಟ ತುಂಬಾ ದಯಾಳುವಾದ ಚಿಕ್ಕಪ್ಪನೊಡನೆ ನನ್ನ ಕಷ್ಟ ಹೇಳಿದೆ. ಅವರು ನೂರೈವತ್ತು ರುಪಾಯಿ ಕೊಟ್ಟರು. ಮತ್ತೊಬ್ಬರು ಚಿಕ್ಕಮ್ಮನ ಬಳಿ ಹೋದೆ. ಅವರ ಬಳಿ ಹಣವಿರಲಿಲ್ಲ. ಅವರು ತಮ್ಮ ಕೈಗಳಲ್ಲಿದ್ದ ಬಂಗಾರದ ಬಳೆಗಳನ್ನು ಯಾವುದೋ ಅಂಗಡಿಯಲ್ಲಿ  ಒತ್ತೆಯಿಟ್ಟು  ಹತ್ತು ರೂಪಾಯಿ ಕೊಟ್ಟರು. ನನ್ನ ಅಮ್ಮನ ದೊಡ್ಡಮ್ಮ ಒಬ್ಬರು ಅಜ್ಜಿ ಮಂಗಳೂರಿನಲ್ಲಿ ಇದ್ದರು ಒಂಟಿಯಾಗಿ ಅವರಿವರ ಮನೆಯಲ್ಲಿ ದುಡಿದು ಬದುಕುವ ಜೀವ. ನಾನೆಂದರೆ ತುಂಬಾ ಅಕ್ಕರೆ. ಅವರು ಇಪ್ಪತ್ತೈದು ಪೈಸೆಗಳ ಇಪ್ಪತ್ತೈದು ನಾಣ್ಯಗಳನ್ನು ಕೊಟ್ಟರು. ದೂರದ ಹಿತಚಿಂತಕರಾದ ಬಂಧು ಒಬ್ಬರು ಐವತ್ತು ರೂಪಾಯಿ ಕೊಟ್ಟರು. ಭಿಕ್ಷುಕ ಲೆಕ್ಕ ಮಾಡಿ ನೋಡಿದ. ಸಾಲದು. ಓದು ಮುಗಿಸಿ ಬರಲು ಇನ್ನೂ ಸ್ವಲ್ಪ ಬೇಕು. ಇನ್ನೆಲ್ಲಿಗೆ ಹೋಗಲಿ ಎಂದು ಚಿಂತಿಸಿದ.
ಜಾತಿಯಲ್ಲೇ ಅತ್ಯಂತ ಶ್ರೀಮಂತನೆಂದು ಜನರು ಹೇಳುವುದನ್ನು ಕೇಳಿದ್ದ ದೂರದಲ್ಲಿ ಎಂದೋ ಒಮ್ಮೆ ಎಲ್ಲೋ ಕಂಡಿದ್ದ ದೊಡ್ಡ ಗಾತ್ರದ ಮನುಷ್ಯನ ನೆನಪು ಬಂತು. ಆತ ನನ್ನ ಇನ್ನೊಬ್ಬರು ಅಜ್ಜಿಯ ಮಗನಾದ್ದರಿಂದ ಆ ರೀತಿಯಲ್ಲಿ  ನನಗೆ ಮಾವ. ಆದರೆ ಆತನಿಗೆ ನನ್ನ ಗುರುತಿಲ್ಲ.  ಆತನ ಮನೆಯನ್ನು ಮಾತ್ರವಲ್ಲ ಆ ಊರನ್ನು ಕೂಡ  ಹಿಂದೆ ಕಂಡವನಲ್ಲ. ಊರಿನ ಹೆಸರು ಅಮ್ಮೆಂಬಳ ಅಂತ ಗೊತ್ತಿತ್ತು. ಮಂಗಳೂರಿನಿಂದ ಸುಮಾರು ಇಪ್ಪತ್ತು ಮೈಲು ದೂರವಿದ್ದ ಅಲ್ಲಿಗೆ ಬಸ್ ಹತ್ತಿದೆ. ಆ ಮನೆಗೂ ನನ್ನ ತಾಯಿಯ ಮನೆಗೂ ಏನೋ ಹಿಂದಿನ ಕಾಲದ ವೈರವಿದೆ ಎಂಬ ಮಾತನ್ನು ತಾಯಿಯ ಬಾಯಿಂದ ಕೇಳಿದ್ದೆ. ಕಾರಣ ಇಷ್ಟೆ. ಒಂಬತ್ತು ವರ್ಷದ ನನ್ನ ತಾಯಿಯ ಮೊದಲ ಮದುವೆಯ ಗಂಡನಾದ ಮನುಷ್ಯ ಈ ಶ್ರೀಮಂತನ ಹೆಂಡತಿಯ ಅಣ್ಣ. ಯಾರು ಯಾರ ವೈರಿಯಾದರೆ ಭಿಕ್ಷುಕನಿಗೇನು ಭಿಕ್ಷುಕನಿಗಿರುವ ಧೈರ್ಯ ಇನ್ಯಾರಿಗಿದೆ ಊರು ಹುಡುಕಿಕೊಂಡು, ಕಡಿದಾದ ಬೆಟ್ಟ ಇಳಿದು ಮನೆ ಹುಡುಕಿಕೊಂಡು ಹೋದೆ. ಕತ್ತಲಾಗಿತ್ತು. ಬೆಳಿಗ್ಗೆ ಹೊಸ ಧೈರ್ಯದಿಂದ `ಮಾವ’ನ ಬಳಿ ಸಹಾಯ ಕೇಳಿದೆ. ನೂರೈವತ್ತು ರೂಪಾಯಿ ಸಾಲವಾಗಿ ಸಿಕ್ಕಿತು.
ರಾತ್ರಿ `ಅತ್ತೆ’ಯ ಬಳಿ ನಾನು ಬಂದ ಉದ್ದೇಶ ಹೇಳಿದ್ದೆ. ದಯಾಳುವಾದ ‘ಅತ್ತೆ’, “ಕೇಳು. ಕೊಟ್ಟಾರು” ಎಂದಿದ್ದರು. ಆ ರಾತ್ರಿ ನಾನು ಸತ್ತಂತೆ ನಿದ್ರಿಸಿದ್ದೆ. ಅಂಥ ನಿದ್ರೆಯಿಲ್ಲದೆ ಎಷ್ಟೋ ಕಾಲವಾಗಿತ್ತು. `ಅತ್ತೆ’ಯ ದನಿಯಲ್ಲಿ ಟಾನಿಕ್ ಇತ್ತು. ನಿಜ. ಮಕ್ಕಳಿಗೆ ಕೂಡ ಟಾನಿಕ್ ಇರುವುದು ಅಮ್ಮನ ದನಿಯಲ್ಲಿ, ಅಪ್ಪನ ದನಿಯಲ್ಲಿ ಅಲ್ಲ.
ಗಳಗನಾಥರ ಕಾದಂಬರಿಗಳ ಭಾಷೆಯ ಶೈಲಿಯಲ್ಲಿ ಹೇಳುವುದಾದರೆ, ಅಹ ವಿಧಿ ವಿಲಾಸವೆ! ಅಲ್ಲೇ ಎಲ್ಲೋ ನನ್ನ ಅಂತರಾಳದಲ್ಲೇ ಇದ್ದಿರಬಹುದೇ ಪ್ರೇಮದ ಪರಮಾಣು ಆದರೆ ಆಗ ಅದು ನನ್ನ ಬೋಧೆಗೆ ಬರಲಿಲ್ಲ. ಯಾಕೆಂದರೆ ಆಗ ನನಗೆ ಲೋಕವನ್ನು ಕಾಣುವ ಕಣ್ಣುಗಳೇ ಇರಲಿಲ್ಲ.  ಇದ್ದರೂ ಅವು ಪ್ರೇಮದ ಕಣ್ಣುಗಳಾಗಿರಲಿಲ್ಲ. ಭಿಕ್ಷುಕನ ಕಣ್ಣುಗಳಾಗಿದ್ದುವು. ಭಿಕ್ಷುಕ ಭಿಕ್ಷಾಟನೆಯಲ್ಲಿರುವಾಗ ಅವನಿಗೆ ಲೋಕ ಕಾಣಿಸುವುದಿಲ್ಲ. ಕೈಯಲ್ಲಿರುವ ಭಿಕ್ಷಾಪಾತ್ರೆ ಮತ್ತು ಅದಕ್ಕೆ ಬೀಳುವ ಜೀವದ್ರವ್ಯ ಮಾತ್ರ ಕಾಣಿಸುತ್ತದೆ!
ಇಷ್ಟಾಗುವಷ್ಟರಲ್ಲಿ ನನ್ನಲ್ಲಿ ಎಷ್ಟು ಪರಿವರ್ತನೆಯಾಗಿಬಿಟ್ಟಿತ್ತು ಎಂದರೆ ನನಗೆ ಏನೋ ಆಗಿದೆ ಎಂದು ಅನಿಸಿತು. ನಾನು ಹುಚ್ಚನಾಗಿ ಬದಲಾಗಿದ್ದರೆ ಎಷ್ಟು ಚೆನ್ನಾಗಿತ್ತು, ಹುಚ್ಚನಾದರೆ ಯಾವ ಕಟ್ಟುಪಾಡೂ ಇಲ್ಲದೆ ಸ್ವಚ್ಛಂದವಾಗಿರಬಹುದೆನಿಸಿತು. ಸೋಲು ಗೆಲುವು, ಸುಖ ದುಃಖ ಭಯ ನಿರ್ಭಯ ಎಂಬುದ್ಯಾವುದೂ ಇಲ್ಲದೆ, ನಾನು ಯಾರು ಎಂದು ನನಗೇ ಗೊತ್ತಿಲ್ಲದೆ ಸಾಯುವ ವರೆಗೆ ಆನಂದವಾಗಿರಬಹುದು ಎಂದು ಅನಿಸಿತು. ಇಂಥ ಅನಿಷ್ಟ ಯೋಚನೆಗಳ ನಡುವೆ, ಒಂಬತ್ತು ವರ್ಷಗಳ ಹಿಂದೆ ಮಾಯಿಪ್ಪಾಡಿ ತರಬೇತಿ ಶಾಲೆಯಲ್ಲಿ ನನಗೆ ಅಸಹನೀಯವಾದ ನೋವನ್ನು ನೀಡುತ್ತಿದ್ದ  ‘ಗುರುರಾಕ್ಷಸ’ ಐತಾಳನಿಂದಾಗಿ ನನ್ನಲ್ಲಿ ಉಂಟಾದ  ‘ಬದುಕಿರುವುದು ಸತ್ತಿರುವುದು ಎರಡೂ ಒಂದೇ ಅಲ್ಲವೆ’ ಎಂಬ ಯೋಚನೆ ಮತ್ತೆ ಬಂತು. ನನ್ನನ್ನು ಡಿಸ್ಮಿಸ್ ಮಾಡಬೇಕೆಂದು ಹೇಳಲು ಆತನನ್ನು ಪ್ರೇರೇಪಿಸಿದ ನನ್ನ ಕವಿತೆಯ ನೆನಪಾಯಿತು. ಅದರಲ್ಲಿದ್ದ  ‘ಆತ್ಮಹತ್ಯೆ ತಪ್ಪಲ್ಲ’ ಎಂಬ ನನ್ನ ಕಾವ್ಯಾತ್ಮಕ ವಾದದ ನೆನಪುಂಟಾಗಿ ರೋಮಾಂಚಿತನಾದೆ. ಆ ರೋಮಾಂಚನ ಬಹಳ ಹೊತ್ತು ಇತ್ತು. ಆದರೂ ಆತ್ಮಹತ್ಯೆ ಆತ್ಮಹತ್ಯೆ ಮಾಡಿಕೊಳ್ಳಬೇಕು ಎಂದು ನನಗನಿಸಲಿಲ್ಲ.  ನನ್ನಲ್ಲಿ ಅಹಂಕಾರ ಎನ್ನುವುದು ಇರಲಿಲ್ಲ. ದ್ಷೇಷ, ಜಗಳ, ಬೈಗುಳ, ಜಗಳ, ಹೊಡೆದಾಟ ಇತ್ಯಾದಿ ಯಾವೊಂದನ್ನೂ ಮಾಡಿದ ಅನುಭವ ಇರದ ನನ್ನೊಳಗೆ ಇದ್ದುದೇನೋ ಆ ಕ್ಷಣ ಸುಟ್ಟುಹೋದಂತೆನಿಸಿತು. ನಾನು ಮನುಷ್ಯನೇ ಆಗಿರದ ಭಿಕ್ಷುಕನಾಗಲು ನಿರ್ಧರಿಸಿಬಿಟ್ಟೆ. ಒಂದರ್ಥದಲ್ಲಿ ಕೇವಲ ಓದಿಗಾಗಿ, ಬದುಕಿಗಾಗಿ ಮತ್ತು ನನ್ನನ್ನು ನಂಬಿದವರಿಗಾಗಿ ಯಾವ ಭಯವೂ ಯಾರ ಭಯವೂ ಇಲ್ಲದ ಹುಚ್ಚನೇ ಆದೆ; ವಾಸ್ತವದಲ್ಲಿ, ಎಲ್ಲಾ ಬದುಕೂ ಒಂದೇ ಅಂದುಕೊಂಡು ನಿರ್ಭೀತ ಭಿಕ್ಷುಕನಾದೆ.
 
ಬಹಳ ಆತ್ಮೀಯ ಸ್ನೇಹಿತನಾಗಿದ್ದ ಅಚ್ಯುತ ಕೆಲಸ ಮಾಡುತ್ತಿದ್ದ ಕಡಬಕ್ಕೆ ಹೋದೆ; ಬೇಡಿದೆ ಆತ 06 ರುಪಾಯಿ ಕೊಟ್ಟ. ಅಲ್ಲಿಂದ ಇನ್ನೊಬ್ಬ ಗೆಳೆಯ ಕರುಣಾಕರನ ಬಳಿ ಮಂಗಳೂರಿಗೆ ಹೋದೆ; ಬೇಡಿದೆ ಆತ 20 ರುಪಾಯಿ ಕೊಟ್ಟ. (ಅನಂತರ ಕರುಣಾಕರ ತಿಂಗಳ ಒಳಗೆ ರಕ್ತಕ್ಯಾನ್ಸರಿಗೆ ಬಲಿಯಾದ) ಅಲ್ಲಿಂದ ಉದ್ಯೋಗದಲ್ಲಿದ್ದ ಇನ್ನೊಬ್ಬ ಗೆಳೆಯ ಚಂದ್ರಶೇಖರ್ ಬಳಿಗೆ ಉಡುಪಿಗೆ ಹೋದೆ; ಆತ ಹದಿನೈದು ರುಪಾಯಿ ಕೊಟ್ಟ. ಅನಂತರ ನೌಕರಿಯಲ್ಲಿದ್ದ ಅತಿ ಹತ್ತಿರದ ಬಂಧುವನ್ನು ಬೇಡಲು ಉಪ್ಪಿನಂಗಡಿಗೆ ಹೋದೆ; ಪ್ರಯೋಜನವಾಗಲಿಲ್ಲ. ಪುತ್ತೂರಿನಲ್ಲಿ ಉದ್ಯೋಗದಲ್ಲಿದ್ದ ಹತ್ತಿರದ ಸಂಬಂಧಿಕಳಾದ ಅತ್ತಿಗೆಯ ಬಳಿ ಹೋದೆ, 50 ರುಪಾಯಿ ಸಿಕ್ಕಿತು. ಬದುಕಿನಲ್ಲಿ ಭರವಸೆ ಮೂಡಿತು.  ಉಳ್ಳಾಲಕ್ಕೆ ಹೋದೆ. ಅಲ್ಲಿ ಒಬ್ಬ ಚಿಕ್ಕಪ್ಪನ ಬಳಿ ಯಾಚಿಸಿದೆ. ‘ನನ್ನ ಬಳಿ ಚಿಕ್ಕಾಸೂ ಇಲ್ಲ’ ಎಂದರು. ನನ್ನನ್ನು ಬಹಳ ಪ್ರೀತಿಸುತ್ತಿದ್ದ ನಾನು ಶಿಕ್ಷಕ ತರಬೇತಿ ಶಾಲೆಗೆ ಸೇರುವಾಗ ನನಗೆ ಬೇಕಾದ ಎಲ್ಲಾ ಸಾಮಗ್ರಿಗಳನ್ನೂ ಖರೀದಿಸಿಕೊಟ್ಟ ನನ್ನ ಪ್ರೀತಿಯ ಚಿಕ್ಕಪ್ಪ ಮತ್ತು ಚಿಕ್ಕಮ್ಮನ ಬಳಿ ಯಾಚಿಸಲು ಮಂಗಳೂರಿಗೆ ಹೋದೆ. ಅವರು 60 ರುಪಾಯಿ ಕೊಟ್ಟರು. ‘ಸಾಕು, ಇನ್ನು ಬದುಕಬಹುದು’ ಎಂದು ಭಿಕ್ಷಾಟನೆ ಕೊನೆಗೊಳಿಸಿದೆ. ಬಹಳ ಕಡೆ ಕಾಲು ನೋಯುವಷ್ಟು ಕಾಲ್ನಡಿಗೆಯಲ್ಲೇ ಹೋಗಿದ್ದೆ. ಆದರೆ ಹಲವು ಊರು ನೋಡಿದೆ, ಹಲವು ಮನುಷ್ಯರನ್ನು ನೋಡಿದೆ. ಹಲವು ಬದುಕುಗಳನ್ನು ನೋಡಿದೆ. ಹಲವು ಮನಸ್ಸುಗಳನ್ನು ನೋಡಿದೆ.
ನನ್ನ ಸಹಪಾಠಿಗಳು, ಸಹೋದ್ಯೋಗಿಗಳು ಮತ್ತು ಗುರುಗಳಾಗಿ ನನಗೆ ಪಾಠ ಮಾಡಿದವರ ಯಾರ ಬಳಿಯೂ ನಾನು ಸಹಾಯ ಕೇಳಲಿಲ್ಲ. ಅಷ್ಟೇ ಅಲ್ಲ, ಅವರಿಗೆ ನನ್ನ ಕಷ್ಟ ಸಂಕಷ್ಟಗಳು ತಿಳಿಯದಂತೆ ನಾನು ನಡೆದುಕೊಂಡೆ. ಎರಡು ವರ್ಷಗಳ ನಂತರ, “ನಾನು ನಿಮ್ಮಿಂದ ತೆಗೆದುಕೊಂಡದ್ದು ಸಾಲ, ಭಿಕ್ಷೆಯಲ್ಲ” ಎಂದು ಹಣ ಮರಳಿಸಲು ಹೋದಾಗ ಒಬ್ಬಿಬ್ಬರು ತೆಗೆದುಕೊಂಡರು. ಉಳಿದವರು ತೆಗೆದುಕೊಳ್ಳಲು ಒಪ್ಪಲಿಲ್ಲ.
ನನ್ನ ಸುದೀರ್ಘ ಸುತ್ತಾಟದಲ್ಲಿ ನನ್ನ ತಲೆ ಯೋಚನೆಗಳ ಕುಲುಮೆಯಾಗಿತ್ತು.
ಈಗ ಇಲ್ಲಿ ನನ್ನ ಅಪ್ಪನ ಕುರಿತು ಸ್ವಲ್ಪ ಹೇಳದಿದ್ದರೆ ನನ್ನ ಆತ್ಮಕಥೆ ಪೂರ್ಣವಾಗುವುದಿಲ್ಲ. ಸುಮಾರು ಒಂಬತ್ತನೇ ವರ್ಷ ಪ್ರಾಯದಲ್ಲಿ ಶಾಲೆಯಿಂದ ಹೊರಗೆಳೆದು ಯಕ್ಷಗಾನ ಬಯಲಾಟದ ಅಖಾಡಕ್ಕೆ ನೂಕಲ್ಪಟ್ಟಲ್ಲಿಂದ ಆರಂಭವಾಗಿ, ಅವರು ತನ್ನನ್ನು ಮದುವೆಯಾಗುವ ವರೆಗಿನ ಬದುಕಿನ ಸರ್ವ ವಿವರಗಳನ್ನೂ ಧಾರಾವಾಹಿಯಂತೆ ನನ್ನ ಅಮ್ಮ ನನಗೆ ಹೇಳಿದ್ದರು. ಅದೇ ರೀತಿಯಲ್ಲಿ ಅಮ್ಮ ತನ್ನ ಬದುಕಿನ ಇಡೀ ಕತೆಯನ್ನೂ ವಿವರವಾಗಿ ಹೇಳಿದ್ದರು. ಅದು ಕೇವಲ ಬದುಕಿನ ಕತೆಯಾಗಿರಲಿಲ್ಲ; ಅವಳು ಹುಟ್ಟಿ ಬೆಳೆದ ಕುರ್ನಾಡು, ಅನಂತರ ಮದುವೆಯಾಗಿ ಹೋದ ಕೊಂಡಾಣ, ಮತ್ತೆ ಮದುವೆಯಾಗಿ ಹೋದ ಕೂಡ್ಲು ಮಾತ್ರವಲ್ಲ, ಸುತ್ತ ಮುತ್ತಲ ಗ್ರಾಮಗಳ ಮತ್ತು ಮನುಷ್ಯರ ಕತೆ ಕೂಡ ಆಗಿತ್ತು. ಅವೆಲ್ಲದರ ಜೊತೆ ಆಕೆ ನನ್ನ ಅಪ್ಪನ ವೇಷವಿದ್ದ ಕನಿಷ್ಟ ನೂರು ಯಕ್ಷಗಾನ ಆಟಗಳನ್ನು ಕಂಡ ಕುರಿತು ಕೂಡ ಹೇಳಿದ್ದಳು. ರಾತ್ರಿ ಹೊತ್ತು ಒಂಟಿಯಾಗಿ ಒಂದೂವರೆ ಮೈಲು ನಡೆದು ಅಷ್ಟು ಆಟಗಳನ್ನು ನೋಡಲು ಹೋದದ್ದು ಸಾಮಾನ್ಯ ಸಾಹಸವೇನೂ ಆಗಿರಲಿಲ್ಲ.
ಅಮ್ಮ ನನಗೆ ಕತೆ ಮತ್ತು ಕಾವ್ಯ ಕೂಡ ಆಗಿದ್ದಳು. ಹೆಚ್ಚು ಕಡಿಮೆ ಪ್ರತಿದಿನ ತುಳು ಪಾಡ್ದನಗಳನ್ನು ಮತ್ತು ಅಜ್ಜಿಕತೆಗಳನ್ನು ಹೇಳುತ್ತಿದ್ದಳು. ನನಗಾಗಿ ಅವಳು ಮಾಡಿದ ತ್ಯಾಗದ ವಿವರ ಹೇಳಿ ಮುಗಿಯದ್ದು, ಪ್ರೀತಿ ಅಳೆಯಲಾಗದ್ದು. ಅದಕ್ಕೊಂದು ಕಾರಣವೂ ಇತ್ತೆಂದು ತೋರುತ್ತದೆ. ನಾನು ಬದುಕಿ ಉಳಿಯಬೇಕಾದ್ದು ಅವಳಿಗೆ ಅನಿವಾರ್ಯವಾಗಿತ್ತು. ಅಪ್ಪನಿಗೂ ಹಾಗನಿಸಿದ್ದಿರಬಹುದು. ಆದರೆ ಮುಗುಳ್ನಗುತ್ತಾ ‘ಎಲ್ಲಾ ಮಾಯೆ’ ಎನ್ನುವ ಅಪ್ಪ ಆಸೆ, ಆಕಾಂಕ್ಷೆಗಳ ಬಗ್ಗೆ ಎಂದೂ ಯೋಚಿಸಿದವರಲ್ಲ.
 
ನನ್ನನ್ನು ಅಷ್ಟೊಂದು ಪ್ರೀತಿಸುತ್ತಿದ್ದ ಅಮ್ಮ ಮತ್ತು ಅಪ್ಪ ನನಗೆ ‘ಸತ್ತರೆ ಸಾಯಲಿ ಬದುಕಿದರೆ ಬದುಕಲಿ’ ಎಂಬಷ್ಟು ಸ್ವಾತಂತ್ರ್ಯ ಕೊಟ್ಟದ್ದರ ನೆನಪು ಈಗ ಆದಾಗ ನನಗೆ ಆಶ್ಚರ್ಯವಾಗುತ್ತದೆ. ‘ಎಲ್ಲಿ ಹೋದೆ ಏನು ಮಾಡಿದೆ’ ಎಂಬ ಪ್ರಶ್ನೆಯನ್ನು ಅವರು ಎಂದೂ ಕೇಳಿದ್ದಿಲ್ಲ. ನಾನು ಅಪ್ಪ ಅಮ್ಮನೊಡನೆ ಹೇಳದೆ ರಜಾದಿನಗಳಲ್ಲಿ ನನಗಿಷ್ಟ ಬಂದಲ್ಲಿಗೆ ಹೋಗುತ್ತಿದ್ದೆ. ಗುಡ್ಡದ ಅಂಚಿನಲ್ಲಿದ್ದ ‘ಹುಲಿಗುಹೆ’ಗಳ ಒಳಗೆ ಹೋಗುತ್ತಿದ್ದೆ. ಮುಚಿದ್ದ ಭೂತದ ಗುಡಿಯೊಳಗೆ ಹೋಗಿ ಬಾಗಿಲು ತೆರೆದು ಎಲ್ಲಿದೆ ಭೂತ ಎಂದು ಹುಡುಕುತ್ತಿದ್ದೆ. ಶೂದ್ರರಿಗೆ ಪ್ರವೇಶವಿಲ್ಲದ ಊರ ದೇವಸ್ಥಾನದೊಳ ಹೋಗಿ ಗರ್ಭಗುಡಿಯಲ್ಲಿರುವ ದೇವರನ್ನು ಕಾಣಲಾಗದೆ ಹೊರಬರುವಾಗ ಯಾರದೋ ಕೈಗೆ ಬೀಳುವುದನ್ನು ಸ್ವಲ್ಪದರಲ್ಲಿ ತಪ್ಪಿಸಿಕೊಂಡಿದ್ದೆ. ದೇವರನ್ನು ಕಾಣುವುದು ಹೇಗೆ ಎಂದು ಅಪ್ಪನೊಡನೆ ಕೇಳುತ್ತಲೇ ಇದ್ದೆ. ಅಪ್ಪ ನನಗೆ ಒಂದು ಮಂತ್ರವನ್ನು ಕಲಿಸಿ ದಿನಾ ಸಾಯಂಕಾಲ ಅದನ್ನು ಜಪಿಸಲು ಹೇಳಿದರು. ಕಷ್ಟಕರವಾದ ಆ ಉದ್ದನೆಯ ಮಂತ್ರವನ್ನು ಕಂಠಪಾಠ ಮಾಡಿ ಒಂದೆರಡು ತಿಂಗಳು ಜಪಿಸಿದೆ. ದೇವರು ಕಾಣಿಸದಿದ್ದರಿಂದ ಅಪ್ಪನಿಗೆ ಹೇಳದೆ ದೇವರ ಕೈಬಿಟ್ಟೆ. ಅಪ್ಪ ಆ ಬಗ್ಗೆ ಏನೂ ಕೇಳಲಿಲ್ಲ, ಹೇಳಲಿಲ್ಲ.
 
ಮನೆಯ ತೋಟ ಮತ್ತು ಗುಡ್ಡದಲ್ಲಿದ್ದ ತೆಂಗಿನ ಮರದಿಂದ ತೊಡಗಿ ನೆಲ್ಲಿ, ಮಾವು, ಗೇರು ಮುಂತಾದ ಎಲ್ಲಾ ಬಗೆಯ ಮರ ಹತ್ತುತ್ತಿದ್ದೆ. ತೋಡಿನಲ್ಲಿ ಈಜಲು ಹೋಗುತ್ತಿದ್ದೆ. ಏಡಿಗಳನ್ನು ಹಿಡಿದು, ಬೆರಳುಗಳನ್ನು ಏಡಿಯಿಂದ ಕಚ್ಚಿಸಿಕೊಂಡು ಬೆರಳುಗಳಲ್ಲಿ ರಕ್ತ ಸುರಿಸುತ್ತ ಏಡಿಗಳನ್ನು ಮನೆಗೆ ತಂದು ಪಲ್ಯ ಮಾಡಲು ಅಮ್ಮನೊಡನೆ ಹೇಳುತ್ತಿದ್ದೆ. ಅಮ್ಮ ವಿಧೇಯಳಾಗಿ ನಾನು ಹೇಳಿದ್ದನ್ನೆಲ್ಲ ಮಾಡುತ್ತಿದ್ದಳು. ಉಳ್ಳಾಲದ ಚಿಕ್ಕಮ್ಮನ ಮನೆಗೆ ಹೋದರೆ ಕೆರೆಯಲ್ಲಿ ಈಜಲು, ಕಡಲಿನ ತೆರೆಗಳೊಡನೆ ಆಟವಾಡಲು ಹೋಗುತ್ತಿದ್ದೆ. ಅಲ್ಲಿ ಆತ್ಮಹತ್ಯೆಗಳಿಗೆ ಪ್ರಖ್ಯಾತವಾಗಿದ್ದ ರುದ್ರಪಾದೆಯೆಂಬ ಬೃಹತ್ ಬಂಡೆಯ ಮೇಲೆ ಕತ್ತಲಾವರಿಸುವ ವರೆಗೂ ಕುಳಿತುಕೊಳ್ಳುತ್ತಿದ್ದೆ. ಅಲ್ಲಿದ್ದಷ್ಟು ದಿನ ರಾತ್ರಿ ಮನೆಯಂಗಳದಲ್ಲಿ ಚಾಪೆಯ ಮೇಲೆ ಮಲಗಿ ಬೆಳದಿಂಗಳನ್ನು ಕುಡಿಯುತ್ತಾ ಕೆಲವೇ ಗಜಗಳಷ್ಟು ದೂರವಿದ್ದ ಕಡಲಿನ ಮೇಲಿಂದ ಬೀಸುವ ಗಾಳಿಯಲ್ಲಿ ಮೀಯುತ್ತಾ, ಅಲೆಗಳ ಸಂಗೀತವನ್ನು ಕೇಳುತ್ತಾ ಮಲಗಿಕೊಂಡಿರುವಾಗ ಸ್ವರ್ಗವೆಂದರೆ ಇದೇ ಎಂದನಿಸುತ್ತಿತ್ತು. ಅದಕ್ಕಾಗಿ ಪ್ರತಿ ಬೇಸಗೆ ರಜೆಯಲ್ಲಿ ಅಲ್ಲಿಗೆ ಹೋಗುತ್ತಿದ್ದೆ. ನನ್ನ ಅಮ್ಮನಿಗೆ ಒಬ್ಬಳು ಅಕ್ಕ ಮತ್ತು ಐದು ತಂಗಿಯಂದಿರು. ಅವರೆಲ್ಲರೂ ನನ್ನನ್ನು ಬಹಳ ಅಕ್ಕರೆಯಿಂದ ನೋಡುತ್ತಿದ್ದರು.
 
ನಮ್ಮ ಮನೆಯ ಸುತ್ತ ಮುತ್ತಲಿನ ಗಿಡಗಳನ್ನು ಕೀಳುವುದು ಮತ್ತು ನೆಡುವುದು ನನಗೊಂದು ವ್ಯಸನವೇ ಆಗಿತ್ತು. ಹಾರೆ ಗುದ್ದಲಿ ಕತ್ತಿಗಳು ನನ್ನ ಆಟದ ಸಾಮಗ್ರಿಗಳಂತೆಯೇ ಆಗಿದ್ದು, ಕೆಲವು ಸಲ ಮೈಕೈಯಲ್ಲಿ ತೀವ್ರವಾಗ ಗಾಯಗಳಾದರೂ ಅಮ್ಮ ಅದಕ್ಕೆ ಮಾಡಬೇಕಾದ ಚಿಕಿತ್ಸೆ ಶುಶ್ರೂಷೆ ಮಾಡುತ್ತಿದ್ದಳೇ ವಿನಾ ಪ್ರಶ್ನೆಯೂ ಇಲ್ಲ, ಬೈಗುಳವೂ ಇಲ್ಲ. ಹೀಗಿದ್ದೂ ನಾನು ಸಾಯದೆ ಉಳಿದಿರುವುದು ನನಗೆ ಆಶ್ಚರ್ಯವುಂಟುಮಾಡುತ್ತಿರುವುದು ಈಗ ಈ ವಯಸ್ಸಿನಲ್ಲಿ! ಆದ್ದರಿಂದಲೇ ಬದುಕು ಸಾವು ಎಲ್ಲಾ ಒಂದೇ, ಬಹುಶಃ ಎರಡೂ ಒಂದೇ ಬಗೆಯ ಅನುಭವ ಎಂದು ನನಗನಿಸುವುದು!
 
ಐದನೇ ತರಗತಿಯಿಂದ ಏಳನೇ ತರಗತಿ ಓದಿನ ವರೆಗೆ ನಾನು ಕೂಡ್ಲಿನಲ್ಲಿ ನಡೆಯುವ ಯಕ್ಷಗಾನ ಆಟ ನೋಡಲು ಹೋಗುತ್ತಿದ್ದೆ. ಅನಂತರ ಶಾಲೆಯ ಓದು ಮತ್ತು ನನ್ನ ಪ್ರೀತಿಯ ಉಪಾಧ್ಯಾಯಿನಿಯರು ನನಗೆ ಓದಲು ಕೊಡುತ್ತಿದ್ದ ಪುಸ್ತಕಗಳ ಆಕರ್ಷಣೆ ನನ್ನನ್ನು ಓದಿನಲ್ಲಿ ಬಂಧಿಸಿತು. ಮೂರು ವರ್ಷಗಳ ಯಕ್ಷಗಾನ ವೀಕ್ಷಣೆಯಲ್ಲಿ ನಾನು ಅಪ್ಪನನ್ನು ಸಮುದ್ರಮಥನದ ಇಂದ್ರ, ‘ಕೃಷ್ಣಾರ್ಜುನ ಕಾಳಗ’ದ ಕೃಷ್ಣ, ‘ದೇವಿ ಮಹಾತ್ಮೆ’ಯ ವಿಷ್ಣು, ‘ಬ್ರಹ್ಮಕಪಾಲ’ ಶಿವ, ‘ಕಂಸವಧೆ’ಯ ಕೃಷ್ಣ, ‘ರಾಮಾಯಣ’ದ ಶೂರ್ಪನಖಿ-ಇಷ್ಟು ಪಾತ್ರಗಳಲ್ಲಿ ನೋಡಿದ್ದು ಈಗಲೂ ನೆನಪಿದೆ. ಇವೆಲ್ಲ ಅವರ ಇಳಿವಯಸ್ಸು ಅರ್ಥಾತ್ ಐವತ್ತು ಮತ್ತು ಅದರ ನಂತರದ ಪ್ರಾಯದಲ್ಲಿ ಮಾಡಿದ ನೃತ್ಯದ ಭರಾಟೆಯಿಲ್ಲದ ಪಾತ್ರಗಳು. ಅವುಗಳಲ್ಲಿ ಕಿವಿ ಮೂಗು ಕತ್ತರಿಸಲ್ಪಟ್ಟ ಶೂರ್ಪನಖಿ ಮತ್ತು ಬ್ರಹ್ಮಕಪಾಲ ಕೈಯಲ್ಲಿ ಹಿಡಿದುಕೊಂಡ ಶಿವನ ಪಾತ್ರಗಳನ್ನು ನೆನಪಿಸಿಕೊಳ್ಳದಿರಲು ಸಾಧ್ಯವೇ ಇಲ್ಲ.
ನನ್ನ ಭಿಕ್ಷಾಟನೆಯ ಸುತ್ತಾಟದ ನಡುವೆ ಯಾಕೆ ‘ಬ್ರಹ್ಮಕಪಾಲ’ದ ನೆನಪು ಮತ್ತೆ ಮತ್ತೆ ಆಗುತ್ತಿದೆ ಎಂದು ನನಗೆ ಆಗ ಅರಿವಾಯಿತು. ಬ್ರಹ್ಮನ ತಲೆಯನ್ನು ಕತ್ತರಿಸಿದ ಶಿವನ ಕೈಗೆ ಅಂಟಿಕೊಂಡು ಶಿವನನ್ನು ಭಿಕ್ಷಾಟನೆಗೆ ಇಳಿಸಿದ ಬ್ರಹ್ಮನ ಕಪಾಲಕ್ಕೂ, ಅಪ್ಪನಿಗೆ ಅಂಟಿದ ಯಕ್ಷಗಾನ ಕಲಾವಿದತನಕ್ಕೂ ಇರುವ ಸಾಮ್ಯ, ಇಳಿವಯಸ್ಸಿನಲ್ಲಿ ಬಡತನವೇ ಅಪ್ಪನಿಗೆ ಬ್ರಹ್ಮಕಪಾಲವಾದದ್ದು, ಮತ್ತೀಗ ಈ ಓದಿನ ಹುಚ್ಚು ನನಗೆ ಬ್ರಹ್ಮಕಪಾಲವಾದದ್ದು ಎಲ್ಲಾ ಒಂದೇ ಎಂದು ನನ್ನ ಅಂತರಾತ್ಮ ನುಡಿಯುತ್ತಿತ್ತು. ನಮ್ಮ ಎಲ್ಲಾ ಪುರಾಣಕಥೆಗಳು ನಮಗೆ ಬದುಕಿನ ದರ್ಶನಶಾಸ್ತ್ರವಾಗುವುದು ಹೀಗೆ.
 
ನನ್ನ ಭಿಕ್ಷಾಟನೆಯ ಸುತ್ತಾಟದಲ್ಲಿ ಅಡಿಗಡಿಗೆ ನನಗೆ ನನ್ನ ಅಪ್ಪನ ನೆನಪಾಗುತ್ತಿತ್ತು. ಯಕ್ಷಗಾನ ಬಯಲಾಟದಲ್ಲಿ ತನ್ನ ಎಳವೆಯಲ್ಲಿ ಮತ್ತು ತರುಣದಲ್ಲಿ ಸ್ರೀವೇಷದಲ್ಲಿ ಮಿಂಚಿದ್ದ ಅಪ್ಪನನ್ನು ಆ ವೇಷದಲ್ಲಿ ನಾನು ಕಂಡಿಲ್ಲ. ಕೆಲ ವರ್ಷಗಳ ನಂತರ ಅವರು ಯಕ್ಷಗಾನದಲ್ಲಿ ಮಾಡದ ವೇಷವೇ ಇರಲಿಲ್ಲ. “ಅರ್ಥಗಾರಿಕೆಗಿಂತ ನೃತ್ಯಕ್ಕೆ ಹೆಚ್ಚು ಒತ್ತು ನೀಡುತ್ತಿದ್ದ ಅವರು ರಂಗಸ್ಥಳ ಪ್ರವೇಶಿಸಿದರೆಂದರೆ, ಮಿಂಚು ಬಂದಂತಾಗುತ್ತಿತ್ತು” ಎಂಬ ಮಾತನ್ನು ಅವರ ಬದುಕಿನ ಕೆಲವು ವಿವರಗಳ ಜೊತೆ ಇತ್ತೀಚೆಗೆ ಕೆಲವು ವರ್ಷಗಳ ಹಿಂದೆ  ಶೇಣಿ ಗೋಪಾಲಕೃಷ್ಟ ಭಟ್ಟರೊಡನೆ ಮಾತಾಡುವಾಗ ನನಗೆ ಹೇಳಿದ್ದರು.
 
ಬದುಕಬೇಕೆಂಬ ಛಲ ಮತ್ತು ಓದಬೇಕೆಂಬ ಛಲ ನನ್ನ ಸುಪ್ತ ಪ್ರಜ್ಞೆಯಲ್ಲಿ ಸದಾ ಕಾಲ ಇತ್ತು. ಅದು ಮತ್ಸರಿಗಳಿಗೆ ಕಾಣಿಸುವಷ್ಟು  ಸ್ಪಷ್ಟವಾಗಿ ಮತ್ತು ಸುಲಭವಾಗಿ ಯಾಕೆ ನಿರ್ಮಲ ಮನಸ್ಸುಗಳಿಗೆ ಕಾಣಿಸುವುದಿಲ್ಲ ಎಂಬ ಪ್ರಶ್ನೆಗೆ ನನಗೆ ಆಗಲೂ ಉತ್ತರ ಸಿಗಲಿಲ, ಈಗಲೂ ಸಿಗುತ್ತಿಲ್ಲ.
 
ಅದೇ ಕಾಲದಲ್ಲಿ, ಹುಡುಕಿಕೊಂಡು ಬಂದ ಮಾಲೆಗಳಲ್ಲಿ ಯಾವುದಾದರೊಂದಕ್ಕೆ ಕೊರಳೊಡ್ಡುವಂಥ ಮನಸ್ಸು ನನಗಿದ್ದಿದ್ದರೆ ನನ್ನ ಆರ್ಥಿಕ ಕಷ್ಟ ತಟ್ಟನೆ ಪರಿಹಾರವಾಗುತ್ತಿತ್ತು. ಅಷ್ಟೆ ಅಲ್ಲ, ಸಿರಿವಂತನೂ ಆಗಬಹುದಿತ್ತು. ನನಗಿಂತಲೂ ಬಡವರಾದ ಯುವಕರು ಆ ರೀತಿ ಸಿರಿವಂತರಾದುದನ್ನು ನಾನು ಕಂಡಿದ್ದೆ. ನನ್ನ ಅಮ್ಮನಿಗೆ ಕೂಡ ಅಂಥ ಮನಸ್ಸು ಇರಲಿಲ್ಲ. ನನ್ನ ಬದುಕಿನ ಹೋರಾಟಗಳನ್ನು ಕಾಣುತ್ತಿದ್ದ ಅವಳ ಮನಸ್ಸು ಒಂದೇ ಒಂದು ಬಾರಿ ಬಹಳ ಮೆತ್ತಗಾಗಿತ್ತು. ಆಗ ನಾನು, “ಅಮ್ಮ, ನನ್ನ ಬದುಕು ನನ್ನದೇ ಆಗಿರಬೇಕು” ಎಂದೆ. ಅಷ್ಟೆ ಅಮ್ಮ ಏನೂ ಹೇಳಲಿಲ್ಲ.
 
ವಿವಾಹ ಎನ್ನುವುದು ಒಂದು ಸಾಮಾಜಿಕ ವ್ಯವಹಾರವಾಗಿರುವುದನ್ನು ನಾನು ಕಂಡಿದ್ದೆ. ಅದು ಎಷ್ಟು ಸಾಮಾನ್ಯ ವ್ಯವಹಾರ ಎಂದು ಸ್ವಜಾತಿ ಬಾಂಧವರಿಂದಲೇ ಎರಡು ಮೂರು ಬಾರಿ  ನನ್ನ ಅನುಭವಕ್ಕೆ ಬಂದಿತ್ತು. ಕ್ರೈಸ್ತರಲ್ಲಿ, ಅದರಲ್ಲಿಯೂ ಕೇರಳದಲ್ಲಿ ಮದುವೆಯ ಪ್ರಸ್ತಾಪ ‘ಚಹಕ್ಕೆ ಬನ್ನಿ”  ಎಂಬಂತೆ ಬಹಳ ಸರಳ ವ್ಯವಹಾರ ಎನ್ನುವುದರ ಸ್ವಯಂ ಅನುಭವ ಆಗಿತ್ತು. ಒಮ್ಮೆ ಬಿ ಎಡ್ನಲ್ಲಿ ನನ್ನ ಸಹಪಾಠಿಯಾಗಿದ್ದ ಸುಂದರಿ, “ಈ ಬಾರಿ ಕ್ರಿಸ್ಮಸ್ಗೆ ನಮ್ಮಲ್ಲಿಗೆ ಬನ್ನಿ” ಎಂದು ಬಹಳ ಒತ್ತಾಯಿಸಿದ್ದರಿಂದ ಅನುಭವಕ್ಕೆಂದು ಅವರ ಇಗರ್ಜಿಗೂ ಹೋಗಿ, ಮಾಸ್ ಪ್ರೇಯರಲ್ಲಿಯೂ ಭಾಗಶಃ ಭಾಗಿಯಾಗಿ, ಅವರ ಜೊತೆ ಅವರ ಮನೆಗೆ ಹೋದೆ. ಊಟ ಉಪಚಾರವೆಲ್ಲ ಆದ ಮೇಲೆ, ಆಕೆಯ ತಾಯಿ, ಅಣ್ಣ ಮತ್ತು ಶಿಕ್ಷಕಿಯಾದ ಅಕ್ಕ ಮತ್ತು ಇತರ ಅತಿಥಿಗಳ ಜೊತೆ ಮಾತಾಡುತ್ತಿದ್ದಾಗ ನನ್ನ ಸಹಪಾಠಿಯ ತಾಯಿ, ‘’ಮದುವೆ ಆಗಿದೆಯೆ” ಎಂದು ಕೇಳಿದಳು. “ಇಲ್ಲ, ಆದರೆ ವಿವಾಹ ನಿಶ್ಚಯ ಆಗಿದೆ” ಎಂಬ ನನ್ನ ಖಾಯಮ್ ಸುಳ್ಳು ಹೇಳಿದೆ. ಆದರೂ ಆಕೆಯ ತಾಯಿ ನನ್ನ ಮಾತನ್ನು ಗಂಭೀರವಾಗಿ ಪರಿಗಣಿಸದೆ, “ನಿನಗೆ ಇಷ್ಟವಿರುವುದಾದರೆ ನಮ್ಮ ಸಾರಾಳನ್ನು ಮದುವೆಯಾಗಬಹುದು” ಎಂದಳು. ನಾನು ‘ನಮ್ಮಲ್ಲಿ ನಿಶ್ಚಯ ಎಂದರೆ ಮದುವೆ ಆದಂತೆಯೇ” ಎಂದು ಹೇಳಿದೆ. ಎಲ್ಲಾ ಮುಖಗಳೂ ಸಪ್ಪಗಾದವು.
 
ಏನಾದರೂ ತಮಾಷೆ ಹೇಳಿ ಮನೆ ಮಂದಿಯನ್ನು  ನಗಿಸುವುದು ಬಾಲ್ಯದಿಂದಲೇ ನನ್ನ  ಹವ್ಯಾಸವಾಗಿತ್ತು. ‘ಐ ಹ್ಯಾವ್ ನೆವರ್ ಸೀನ್ ಎ  ಸ್ಮೈಲಿಂಗ್ ಫೇಸ್ ವಿಚ್ ವಾಸ್ ನಾಟ್ ಬ್ಯೂಟಿಫುಲ್’ ಎನ್ನುವುದು ಎಷ್ಟೊಂದು ಸುಂದರವಾದ ಮಾತು! ಪ್ರತಿಯೊಂದು ಮಗುವೂ ತಮ್ಮ ಅಪ್ಪ ಅಮ್ಮನಲ್ಲಿ  ಕಾಣಬಯಸುವುದು ಅದನ್ನು. ಊಟ ತಿಂಡಿ ಆ ಮೇಲೆ. ಅಮ್ಮನ ಮುಖದಲ್ಲಿ   ನಗು ಕಾಣದಿದ್ದರೆ ನನಗೆ ಊಟ ರುಚಿಸುತ್ತಿರಲಿಲ್ಲ. ಒಂದು ಮನೆಯೊಳಗೆ ಇರುವವರೆಲ್ಲರೂ ಸ್ವಾಭಾವಿಕವಾದ ನಗುವಿಲ್ಲದಾಗ ಪರಸ್ಪರ ನೋಡಿ ಸುಮ್ಮನೆ ಹಲ್ಲು ಬಿಡುವುದನ್ನಾದರೂ ಮಾಡಬೇಕು. ಆಗ ದುಗುಡ ದುಮ್ಮಾನ ಮಾಯವಾಗಿ ಬೆಳಕು ಬರುತ್ತದೆ. ಹೇಗೆಂದರೆ, ಸುಮನಸ್ಕತೆಯಿಲ್ಲದಿದ್ದರೆ, ಸುಮ್ಸುಮ್ಮನೆ ಹಲ್ಲು ಬಿಡಲಿಕ್ಕೆ ಕೂಡ ಆಗುವುದಿಲ್ಲ. ನಗುಮನ ಮನೆಯಲ್ಲಿಯೇ ಹುಟ್ಟಿ  ಹೊರ ಬರುತ್ತದೆ. ಹೇಗೆ ಅತಿ ಮಾತು ಒಂದು ಜಾಡ್ಯವೋ, ಅತಿ ಮೌನ ಕೂಡ ಅಂಥದೇ ಒಂದು ಜಾಡ್ಯ. ಅಪ್ಪ ಮತ್ತು ಅಮ್ಮ ತಮ್ಮ ಮಗ ಅಥವಾ ಮಗಳಿಗೆ ನೀಡಬಹುದಾದ ಅತ್ಯಂತ ಘೋರ ಶಿಕ್ಷೆ ಕಾಳಿಂಗ ಸರ್ಪದಂಥ ಮೌನ. ಅತ್ಯಂತ ಶ್ರೇಷ್ಟ ಉಡುಗೊರೆ ಹೂವಿನಂಥ ನಗು.
 
ಆ ಕಾಲದಲ್ಲಿ ನಾನು ಪತ್ರಿಕೆಗಳಿಗೆ ಪುಕ್ಕಟೆಯಾಗಿ ಬರೆದು ಕಳಿಸುತ್ತಿದ್ದ ನಗೆ ಬರಹಗಳು ಮನೆ ನಗುವಿನ  ಎಕ್ಸ್ಟೆನ್ಷನ್ ಎಂದು ಹೇಳಬಹುದು. ಆದರೂ ಅದು ಕ್ರಮೇಣ, ವಿಮರ್ಶಕ ಈಶ್ವರಯ್ಯ  ಕಂಡಂತೆ ‘ಮುಸುಕಿನೊಳಗೆ ಗುದ್ದು’  ಆದದ್ದು ಹೌದು ಎಂದು ಒಪ್ಪಿಕೊಳ್ಳುತ್ತೇನೆ.  ನಗೆ, ನಗೆ ಮಾತು, ನಗೆ ಬರಹ ಬದುಕಿನಲ್ಲಿಯೂ  ಸಾಹಿತ್ಯದಲ್ಲಿಯೂ ಅಗತ್ಯವಾಗಿ ಇರಬೇಕಾದ್ದು. ಸಾಂಸ್ಕೃತಿಕವಾಗಿ ಭಾವನಾತ್ಮಕವಾಗಿ ಅರಳಿರದ ಸಂಸಾರಗಳಲ್ಲಿ ಮತ್ತು ಕುಟುಂಬಗಳಲ್ಲಿ ನಗು ಬಹಳ ಕಡಿಮೆ. ಹಾಸ್ಯ ದ್ವೇಷಿಗಳು ಅಸಾಮಾಜಿಕ ಪ್ರಾಣಿಗಳು! ಸರಿಯಾಗಿ ಗಮನಿಸಿ ನೋಡಿದರೆ, ಅವರ ಮೂಗಿನ ತುದಿಯಿಂದ ಯಾವಾಗಲೂ ಹಬೆಯೇಳುತ್ತಿರುವುದನ್ನು ಕಾಣಬಹುದು.
 
ನನ್ನ ಮದುವೆಯ ಬಗ್ಗೆ ವಿಚಾರಿಸಿದ ನನ್ನ ಹತ್ತಿರದ ಬಂಧುಗಳೊಡನೆ, ‘‘ನಾನು ಓದು ಮುಗಿಯದೆ ಮದುವೆಯಾಗುವುದಿಲ್ಲ. ನಾನು ಮದುವೆಯಾಗುವುದು ನನಗೆ ಪೂರ್ತಿ ರಕ್ಷಣೆ ನೀಡುವ ಸಾಮಥ್ರ್ಯವಿರುವ ಹುಡುಗಿಯನ್ನು  ಮಾತ್ರ.  ಅಂಥ ಹುಡುಗಿಯರು ನಮ್ಮ ಸುತ್ತಮುತ್ತ ಎಲ್ಲಿಯೂ ಇಲ್ಲ. ನಮ್ಮ ಜಾತಿಯಲ್ಲಂತೂ ಇಲ್ಲವೇ ಇಲ್ಲ.  ಅಂಥ ಹುಡುಗಿಯರು ಆಫ್ರಿಕದಲ್ಲಿ ಇದ್ದಾರೆ. ಆದುದರಿಂದ ಓದು ಮುಗಿದೊಡನೆ ನಾನು ಪುನಃ ಆಫ್ರಿಕಕ್ಕೆ ಹೋಗುತ್ತೇನೆ. ನಮ್ಮಲ್ಲಿ ಕ್ರಿಶ್ಚಿಯನ್ ಸಮುದಾಯದಲ್ಲಿ ಅಂಥ ಹುಡುಗಿಯರು ಕಾಣಸಿಗುತ್ತಾರೆ; ಆಫ್ರಿಕಕ್ಕೆ ಹೋಗಲು ಆಗದಿದ್ದರೆ ಅಂಥವರ್ಯಾರನ್ನಾದರೂ ಇಲ್ಲೇ ಮದುವೆಯಾಗಬಹುದು. ಒಟ್ಟಿನಲ್ಲಿ  ನನ್ನನ್ನು ಜೀವನಪರ್ಯಂತ ರಕ್ಷಿಸುವವರು ಬೇಕು” ಎನ್ನುತ್ತಿದ್ದೆ. ನಾನಿದನ್ನು ಗಂಭೀರವಾಗಿಯೇ ಹೇಳುತ್ತಿದ್ದುದರಿಂದ ಅದು ಹಾಸ್ಯದ ಮಾತು ಎಂದು ಕೆಲವರಿಗೆ ತಿಳಿಯುತ್ತಿರಲಿಲ್ಲ. ಹಾಸ್ಯಪ್ರಜ್ಞೆಯಿಲ್ಲದ ಹಿರಿಯರಿಗೆ ನನ್ನ ಮಾತು ಕೇಳಿ ಅಸಮಾಧಾನವಾಗುತ್ತಿತ್ತು. ಕೆಲವರಿಗೆ ಸಿಟ್ಟು ಬರುತ್ತಿತ್ತು. ನನ್ನ ವಯಸ್ಸಿನ ಕೆಲವರಿಗೆ ಅದು ಹಾಸ್ಯದ ಮಾತೆಂದೆನಿಸಿದರೆ, ಇನ್ನೂ ಕೆಲವರಿಗೆ ಅದು ನನ್ನ ನಿಜವಾದ ಭಾವನೆಯಾಗಿರಲೂ ಬಹುದು ಎಂದು ಅನಿಸುತ್ತಿತ್ತು. ವಾಸ್ತವದಲ್ಲಿ, ಅದು ಕೇವಲ ವ್ಯಂಗ್ಯವಾಗಿತ್ತು. ಅದರ ಹಿಂದೆ ಬಹುಶಃ ಒಂದು ರೋಷವೂ ಇತ್ತು. ಬಡ ಹುಡುಗ, ‘‘ಫೀಸು ತುಂಬಲು ಐದು ರುಪಾಯಿ ಬೇಕು’’ ಎಂದು ಬೇಡಿದರೆ ಕೊಡುವವರಿಲ್ಲ. ಹೆಚ್ಚು ಓದಬೇಕೆಂಬ  ಆಸೆ ಮತ್ತು  ಬೌದ್ಧಿಕ ಸಾಮಥ್ರ್ಯ  ಇರುವವರಿಗೆ  ಸಾಲವಾಗಿಯಾದರೂ ಸ್ಕಾಲರ್ಶಿಪ್ ಕೊಡದ ದರಿದ್ರ ಮಾನವ ಜಾತಿ, ದರಿದ್ರ ಸಮಾಜ! ಆದರೆ ಹುಡುಗ ಪರೀಕ್ಷೆಯಲ್ಲಿ  ಪಾಸಾಗಿದ್ದಾನೆ, ಕೆಲಸ ಸಿಕ್ಕಿದೆ ಎಂಬ ಸುದ್ದಿ  ಸಿಕ್ಕಿದ್ದೇ ತಡ,  ಎಲ್ಲರೂ ‘‘ನಮ್ಮಲ್ಲಿ ಒಂದು ಹುಡುಗಿ ಉಂಟು’’ ಎನ್ನುವವರು. ಹುಡುಗಿಗೂ ಒಂದು ವ್ಯಕ್ತಿತ್ವ  ಉಂಟು. ಅವಳಿಗೂ  ಓದಲು,  ಉದ್ಯೋಗ ಮಾಡಲು ಸಾಧ್ಯವಿದೆ,  ಗಂಡನಾದವನು ಹೆಂಡತಿಗೆ  ನೀಡುವ ರಕ್ಷಣೆಯಂತೆಯೇ,  ಸಂಸಾರದಲ್ಲಿ  ಹೆಂಡತಿಗೂ  ರಕ್ಷಕಿಯ ಪಾತ್ರವಿದೆ  ಎಂದು ಅರ್ಥಮಾಡಿಕೊಂಡವರು ಸಾವಿರದಲ್ಲಿ ಒಬ್ಬಿಬ್ಬರು ಇರಬಹುದೆ
ಹಾಸ್ಯವೇ ಅರ್ಥವಾಗದವರಿಗೆ ವ್ಯಂಗ್ಯ ಹೇಗೆ ಅರ್ಥವಾದೀತು ವಿಮರ್ಶೆ ಹೇಗೆ ಅರ್ಥವಾದೀತು ವಿದ್ಯಾವಂತರಲ್ಲೇ  ಎಷ್ಟೋ ಮಂದಿಗೆ ಹಾಸ್ಯ ಅಂದರೆ ಜೋಕು, ಜೋಕು ಅಂದರೆ ಹಾಸ್ಯ! ‘ನಗುವು ಸಹಜದ ಧರ್ಮ; ನಗಿಸುವುದು  ಪರಧರ್ಮ. ನಗುತ ನಗಿಸುತ ಬಾಳು. ಅದು ಬದುಕಿನ ಧರ್ಮವಾಗಿರಬೇಕು’ ಎಂಬ ಕವಿಯ ಮಾತಿನ ನಿಜವಾದ ಅರ್ಥವನ್ನು   ಎಷ್ಟು ಮಂದಿ  ಗ್ರಹಿಸಿಕೊಂಡಿರಬಹುದು ಮತ್ತು  ಬದುಕಿನಲ್ಲಿ ಅಳವಡಿಸಿಕೊಳ್ಳಲು ಪ್ರಯತ್ನಿಸಿರಬಹುದು
ನಗುತ ನಗಿಸುತ ಬಾಳುವುದು ಸಾಧ್ಯ ಮನುಷ್ಯರಿಂದ ಮಾತ್ರ. ಸಂಸ್ಕೃತಿ ಎನ್ನುವುದಿರುವ ಪ್ರಾಣಿ ಮನುಷ್ಯ ಮಾತ್ರ. ನಗರದಲ್ಲಿ ಮನುಷ್ಯರ ನಡುವೆಯಿದ್ದು, ನಗರೀಕರಣಗೊಂಡ   ಸಿವಿಲೈಸ್ಡ್  ನಾಯಿಗಳು, ಬೆಕ್ಕುಗಳಿವೆ.  ನಗರವನ್ನು ಕಂಡಿರದ  ಅನ್ಸಿವಿಲೈಸ್ಡ್ ಗ್ರಾಮಸಿಂಹಗಳು, ವನ ಮಾರ್ಜಾಲಗಳಿವೆ.  ಆದರೆ ಸಂಸ್ಕೃತಿ ಅಥವಾ ಕಲ್ಚರ್ ಎನ್ನುವುದು ಮನುಷ್ಯನಿಗೆ ಮಾತ್ರ ಸಂಬಂಧಿಸಿದ್ದು.
ಮನೆಗೆ ಮರಳುವ ವರೆಗೆ ನನ್ನ ಅನಾರೋಗ್ಯದ ವಿಚಾರ ನೆನಪಾಗಿರಲೇ ಇಲ್ಲ. ನೆನಪಾಗುವಾಗ, ಆರೋಗ್ಯ ಮೊದಲಿನಂತೆಯೇ ಇದೆ ಅನಿಸಿತು. ಕಾಲೇಜಿಗೆ ಮರಳುವ ಯೋಚನೆ ಮಾಡುತ್ತಿರುವಷ್ಟರಲ್ಲಿ ಪ್ರಿನ್ಸಿಪಾಲರಿಂದ ಬಂದ ಟೆಲಿಗ್ರಾಮ್, ‘ನೀನು ಕೂಡಲೇ   ಬರಬೇಕು. ಇಲ್ಲದಿದ್ದರೆ ಎ.ಸಿ.ಸಿ. ಟ್ರೈನಿಂಗ್ ಕಳೆದುಕೊಳ್ಳುತ್ತಿ. ಎ.ಸಿ.ಸಿ. ಟ್ರೈನಿಂಗ್ ತೆಗೆದುಕೊಳ್ಳದಿದ್ದರೆ ಡಿಗ್ರಿ ಸಿಗುವುದಿಲ್ಲ’ ಎಂದಿತ್ತು. ಮರುದಿನವೇ ಕಾಲೇಜಿಗೆ ಮರಳಿದೆ.
 
66
ಪ್ರಿನ್ಸಿಪಾಲ್ ಕರೆಸಿಕೊಂಡು ‘‘ಯಾಕೆ ಹಾಗೆ ಓಡಿಹೋದೆ ‘‘ ಎಂದು ಕೇಳಿದರು. ‘‘ಆರೋಗ್ಯ   ತುಂಬಾ ಕೆಟ್ಟಿತ್ತು’’  ಎಂದೆ. ನನ್ನ ಬಡತನದ ಬಗ್ಗೆ ಹೇಳಲಿಲ್ಲ.
‘‘ಏನಾಗಿತ್ತು” ಎಂದು ಕೇಳಿದರು. ತೀವ್ರವಾದ ಡಿಸೆಂಟ್ರಿಯಾಗಿತ್ತು  ಎಂದೆ. ಡಾಕ್ಟರ್ ಮಾಧವನ್ ನಾಯರ್ ಬಗ್ಗೆ  ಅವರೂ ಕೇಳಲಿಲ್ಲ. ನಾನೂ ಹೇಳಲಿಲ್ಲ. ಕೇಳುತ್ತಿದ್ದರೆ ನಡೆದುದನ್ನು ಹಾಗೆಯೇ ಹೇಳಲು ತೀರ್ಮಾನಿಸಿದ್ದೆ. ‘‘ನಿನ್ನ ಆರೋಗ್ಯ ಸುಧಾರಣೆಗೆ  ಮೊಸರು ಬಹಳ ಒಳ್ಳೆಯದು. ನಾನು ನಿನಗೆ ದಿನಾ ಒಂದು ಬೌಲ್ ಮೊಸರು ತಂದುಕೊಡುತ್ತೇನೆ.  ಹಸುವಿನ ಹಾಲಿನ ಮೊಸರು. ಊಟದ ನಂತರ ಸ್ವಲ್ಪ ಸಕ್ಕರೆ ಹಾಕಿ ತಿನ್ನು. ನಿನ್ನ ಆರೋಗ್ಯ ನೆಟ್ಟಗಾಗುತ್ತದೆ’’ ಎಂದರು. ನಾನು ‘‘ಬೇಡ’’ ಎಂದೆ. ‘‘ಮೊಸರಿನಲ್ಲಿ ಏನೂ ದೋಷ ಇಲ್ಲ ತೆಗೆದುಕೊ ನನಗೆ ಶ್ರಮವಾಗುತ್ತದೆ ಎಂದು ತಿಳಿಯಬೇಡ. ನಾನದನ್ನೇನೂ ಎತ್ತಿಕೊಂಡು ಬರುವುದಿಲ್ಲ. ನಾನು  ಬರುವಾಗ ಕಾರಿನಲ್ಲಿರುತ್ತದೆ. ಪೀಯೋನು ತಂದು ನನ್ನ ಕೋಣೆಯಲ್ಲಿಡುತ್ತಾನೆ. ಮಧ್ಯಾಹ್ನ ಊಟಕ್ಕೆ ಹೋಗುವಾಗ ತೆಗೆದುಕೊಂಡು ಹೋಗು. ಮರುದಿನ  ಪಾತ್ರೆ ತಂದಿಡು. ‘‘ ನಾನು ಪುನಃ ‘‘ಬೇಡ’’ ಎಂದೆ. ‘‘ಸರಿ’’ ಎಂದು ಸುಮ್ಮನಾದರು.
ಸಾಯಂಕಾಲ ಪ್ರೊಫೆಸರ್ ನಂಬಿಯಾರ್ ನನ್ನನ್ನು  ತನ್ನ ಕೋಣೆಗೆ ಕರೆಸಿ ನನ್ನ  ಸುಖ ದುಃಖ ವಿಚಾರಿಸಿ, ‘‘ಎಲ್ಲಾ ವಿಚಾರಗಳನ್ನೂ  ಪ್ರಿನ್ಸಿಪಾಲ್ ನನ್ನ ಬಳಿ ಹೇಳಿದ್ದಾರೆ. ಅವರು ಮೊಸರು ತಂದುಕೊಡುತ್ತೇನೆಂದರೆ ನೀನು ಯಾಕೆ ಬೇಡ ಅಂದೆ  ಅವರಿಗೆ ಬೇಸರವಾಗಿದೆ. ಒಪ್ಪಿಕೊ. ನಿನ್ನ ಅರೋಗ್ಯ ಸುಧಾರಣೆಗೆ ತುಂಬಾ ಒಳ್ಳೆಯದು’’  ಎಂದರು. ಇನ್ನು ತಪ್ಪಿಸಿಕೊಳ್ಳಲಾಗದು ಎನಿಸಿ ‘‘ಸರಿ.  ತೆಗೆದುಕೊಳ್ಳುತ್ತೇನೆ’’ ಎಂದೆ.
ಮರುದಿನವೇ ಈ ಕಾರ್ಯಕ್ರಮ ಆರಂಭವಾಯಿತು. ಒಂದು ದೊಡ್ಡ  ಪಿಂಗಾಣಿ ಪಾತ್ರೆಯ ತುಂಬಾ ಗಟ್ಟಿ ಮೊಸರು. ‘‘ನನ್ನನ್ನು ತಿನ್ನಲು ನಿಜಕ್ಕೂ ನೀನು ಪುಣ್ಯ ಮಾಡಿರಬೇಕು’’ ಎನ್ನುವ ಮೊಸರು. ಆದರೆ ಪ್ರತಿ ದಿನ ಅದನ್ನೆತ್ತಿಕೊಂಡು  ಹೋಗುವಾಗ ನನಗೆ ಆಗುತ್ತಿದ್ದ ಸಂಕೋಚ ವರ್ಣಿಸಲಾಗದ್ದು. ಕಾಲೇಜಿನ ವಿದ್ಯಾರ್ಥಿಗಳ ನಡುವೆ  ಅದು ಒಂದು ವೃತ್ತಾಂತವಾದುದು ಮತ್ತೊಂದು ನ್ಯೂಸೆನ್ಸಾಯಿತು. ಇಲ್ಲಿ ಈ ರೀತಿಯೆಲ್ಲ ಆಗುತ್ತದೆ ಎಂದು ಇಂಗ್ಲೆಂಡಿನಲ್ಲಿ ಓದಿದ ಪ್ರೊಫೆಸರ್ ಮೇರಿ ವರ್ಗೀಸಿಗೆ ತಿಳಿಯುವುದಿಲ್ಲ ಎನಿಸಿತು. ನನ್ನ ಬದುಕು ಎಲ್ಲರ ಬದುಕಿನಂತೆ ಏಕಿಲ್ಲ ಎಂದು ಎಷ್ಟೋ ಬಾರಿ ಅನಿಸಿ ಈ ಪ್ರಪಂಚದಿಂದ ಎಲ್ಲಾದರೂ ಓಡಿಹೋಗಬೇಕೆಂದನಿಸಿದ್ದಿದೆ. ಆದರೆ  ಈ ಚಿಕ್ಕ  ಪ್ರಪಂಚದಲ್ಲಿ ಓಡಿಹೋಗುವುದಾದರೂ ಎಲ್ಲಿಗೆ ಈ ಪ್ರಪಂಚದಲ್ಲಿ ಐದು ಬಿಲಿಯನಿಗೂ ಮೀರಿ ಜನರಿದ್ದಾರೆ. ಒಬ್ಬರಿಗೆ ಬೀಳುವ ಕನಸು ಇನ್ನೊಬ್ಬರಿಗೆ ಬೀಳುವುದಿಲ್ಲ. ಹಾಗೆಯೇ ಒಬ್ಬರ ಬದುಕು ಇನ್ನೊಬ್ಬರ ಬದುಕಿನಂತಿರುವುದಿಲ್ಲ ಎಂದು ಅರ್ಥಮಾಡಿಕೊಳ್ಳಲು ಒಂದೇ ದಾರಿಯಿದೆ.  ತನ್ನ ಸುತ್ತ ಇರುವ ಮಂದಿಯಿಂದ  ಮಾನಸಿಕವಾಗಿ ದೂರ ಓಡಿಹೋಗಬೇಕು. ಆಗ ನಮ್ಮಂಥವರು ಬೇರೆ ಕಡೆ ಕಾಣಸಿಗುತ್ತಾರೆ. ನೆಲದ ಮೇಲೆ ಕಾಣಸಿಗದಿದ್ದರೆ, ಪುಸ್ತಕಗಳಲ್ಲಿ ಕಾಣಸಿಗುತ್ತಾರೆ. ಅವರನ್ನು ಬಲವಾಗಿ ಅಪ್ಪಿಕೊಳ್ಳಬಹುದು. ಅಥವಾ ನಾವೇ ಅವರು, ಅವರೇ ನಾವು ಎಂದುಕೊಳ್ಳಬಹುದು.
ಒಂದು ತಿಂಗಳು ಹೇಗೋ ತಳ್ಳಿದೆ. ಆ ಬಳಿಕ ಪ್ರಿನಿಸಿಪಾಲರ ಬಳಿ ಹೋಗಿ, ‘‘ಮ್ಯಾಡಮ್, ಇನ್ನು ಮೊಸರು ಸಾಕು. ನನ್ನ ಆರೋಗ್ಯ ಈಗ ಸರಿಯಾಗಿದೆ. ನಿಮಗೆ ತುಂಬಾ ಥ್ಯಾಂಕ್ಸ್’’ ಎಂದೆ. ‘‘ಬೇಕಿದ್ದರೆ ಹೇಳು. ಸಂಕೋಚ ಬೇಡ. ನನಗೇನೂ ಕಷ್ಟವಾಗುವುದಿಲ್ಲ. ಇರುವುದು ನಾನೊಬ್ಬಳು. ಉಳಿದುದನ್ನು ಕೆಲಸದವರಿಗೆ ಕೊಟ್ಟುಬಿಡುತ್ತೇನೆ’’ ಎಂದರು. ‘‘ಬೇಡ ಮ್ಯಾಡಮ್. ನನಗೆ ಸಾಕು’’ ಎಂದೆ. ‘‘ಸರಿ.  ಅದರಿಂದ ನಿನಗೆ ಪ್ರಯೋಜನವಾಗಿದ್ದರೆ ನನಗೆ ಸಂತೋಷ ‘‘ ಎಂದರು.
ಒಂದು ವಾರದ ಬಳಿಕ ಒಂದು ದಿನ,  ಪಕ್ಕದ ಕೋಣೆಯ ನಿವಾಸಿಗಳೂ ನನ್ನ ಸಹಪಾಠಿಗಳೂ ಆದ ಆ್ಯಂಟನಿ, ಚಾಕೊ ಮತ್ತು  ರಾಮಚಂದ್ರ ಕುರುಪ್ ನನ್ನ ಕೋಣೆಗೆ ಬಂದರು. ರಾತ್ರಿ ನಾನು ಓದಿನಲ್ಲೋ ಬರವಣಿಗೆಯಲ್ಲೋ ವ್ಯಸ್ತನಾಗಿದ್ದರೆ,  ಮುಖ್ಯವಾಗಿ ಪರೀಕ್ಷೆಯ ಕಾಲದಲ್ಲಿ,  ಹೊರಗಡೆ ಬಾಗಿಲ ಹಿಂದೆ ನಿಂತು ಬಾಗಿಲ ಮೇಲೆ ತಬಲ ಬಾರಿಸುತ್ತ ಉಚ್ಚ ಸ್ವರದಲ್ಲಿ ಹಾಡುತ್ತಿದ್ದುದೇ ಅವರಿಂದ ನನಗಾಗುತ್ತಿದ್ದ ಭಾರೀ ಉಪಕಾರ! ಒಂದೆರಡು ಬಾರಿ `ಒಂದು ಒಳ್ಳೆಯ ಜೋಕು ಇದೆ ಕೇಳು’ ಎಂದು ಬಹುತೇಕ ನಗ್ನವಾಗಿ ಅವರು ನನ್ನ ಕೋಣೆಯೊಳಗೆ ಬಂದಿದ್ದರು. ಆ್ಯಂಟನಿ ಒಮ್ಮೆ  ಕುರುಪ್ ಮತ್ತು ಚಾಕೊವಿನ ಜೊತೆ ತನ್ನ ಉದ್ರಿಕ್ತವಾದ ಲಿಂಗದ ಸಹಿತ ಬಂದಿದ್ದ. ‘‘ನಿನ್ನ ಜೊತೆ ಮಲಗಿದರೆ ಹೇಗೆ ಎಂದು ಆ್ಯಂಟನಿ ಯೋಚಿಸುತ್ತಿದ್ದಾನೆ’’ ಎಂದು ಚಾಕೊ ನಕ್ಕ.   ಚಾಕೊ ಕುಳ್ಳಗೆ ಒಂದು ಹಿಡಿಯಷ್ಟಿದ್ದ. ದಪ್ಪನೆ ಕನ್ನಡಕ ಹಾಕಿಕೊಳ್ಳತ್ತಿದ್ದ. ಆ್ಯಂಟನಿ ಉದ್ದಗೆ ಕಡ್ಡಿಯಂತಿದ್ದ. ಚಾಕೊ ದಪ್ಪನೆಯ ಕನ್ನಡಕ ಹಾಕಿಕೊಳ್ಳುತ್ತಿದ್ದ. ಅವರು ಮೂವರಿಗಿಂತಲೂ ದೈಹಿಕವಾಗಿ ನಾನೇ ಹೆಚ್ಚು ಬಲಶಾಲಿಯಾಗಿದ್ದೆ. ಅವರು ನಾಳೆ ಹೈಸ್ಕೂಲು ಶಿಕ್ಷಕರಾಗುವವರೇ ಎಂದು ನನಗೆ ಆಶ್ಚರ್ಯವಾಗುತ್ತಿತ್ತು.
 
ನಾನು ಆ ದಿನ ಓದುತ್ತಿದ್ದ ಪುಸ್ತಕ ಅತ್ತ ಇರಿಸಿ ತಾಳ್ಮೆಗೆಟ್ಟು ಕುಳಿತಲ್ಲಿಂದ ಎದ್ದು,  ಚಾಕೊವಿನೊಡನೆ, ‘‘ನಿನ್ನ ಕನ್ನಡಕ ಆ ಕಡೆ ಇಡು. ಅದು ಹುಡಿಯಾದರೆ, ನಿನಗೆ ಕಣ್ಣು ಕಾಣಿಸುವುದಿಲ್ಲ. ಆ ಮೇಲೆ ನಾನು ನಿನ್ನ ಜೊತೆಯೇ ಮಲಗುತ್ತೇನೆ’’ ಎಂದೆ. ಅವರು ಉಪಯೋಗಿಸುವ ಶಬ್ದಗಳನ್ನು ನಾನೂ ಉಪಯೋಗಿಸಬಲ್ಲೆ ಎಂದು ಅವರಿಗೂ ಖಾತ್ರಿಯಾಯಿತೇನೊ. ‘‘ಕ್ಷಮಿಸು ತಮಾಷೆಗೆ ಹೇಳಿದ್ದು’’  ಎಂದ ಚಾಕೊ.
ನಾನು ಇಡೀ ಕ್ಲಾಸಿನಲ್ಲಿ ಎಲ್ಲರೊಡನೆಯೂ ಬಹಳ ಸೌಹಾರ್ದದಿಂದಿದ್ದೆ. ಆದರೆ ಈ ಮೂವರನ್ನು ದೂರವೇ ಇಡುತ್ತಿದ್ದೆ. ಅವರ ಕುಚೋದ್ಯ, ಅಸಹ್ಯಕರ ಸೆಕ್ಸ್ ಜೋಕುಗಳು ನನಗೆ ಹಿಡಿಸುತ್ತಿರಲಿಲ್ಲ. ಆ ಒಂಬತ್ತು  ತಿಂಗಳಲ್ಲಿ ನಾನು ತಿಂಗಳಿಗೆರಡರಂತೆ ನಗೆ ಲೇಖನಗಳನ್ನು, ಹಾಸ್ಯಕಥೆಗಳನ್ನು ಬರೆಯುತ್ತಿದ್ದೆ. ಅವೆಲ್ಲವೂ ಮಂಗಳೂರಿನ ‘ನವಭಾರತ’ ದಿನಪತ್ರಿಕೆಯ ವಾರದ ಸಂಚಿಕೆಯಲ್ಲಿ ಪ್ರಕಟವಾಗುತ್ತಿದ್ದುವು. ಅದಕ್ಕೆ  ಪತ್ರಿಕೆಯವರಿಂದ ನಾನು ಕಾಗದ ಮತ್ತು  ಸ್ಟಾಂಪಿಗೆ ಖರ್ಚು ಮಾಡುತ್ತಿದ್ದ ಹಣ ಕೂಡ ಬರುತ್ತಿರಲಿಲ್ಲ. ಹತ್ತು  ಲೇಖನ ಪ್ರಕಟವಾದರೆ  ಒಂದೋ ಎರಡೋ ಬಾರಿ ಗೌರವ ಪ್ರತಿ ಬರುತ್ತಿತ್ತು.  ಊಟ ಮಾಡಲು ನನ್ನ ಬಳಿ ಹಣವಿಲ್ಲದಾಗಲೂ ಈ ಕೆಲಸಕ್ಕೆ ನನ್ನಲ್ಲಿ  ಒಂದಾಣೆ ಎರಡಾಣೆ ಇರುತ್ತಿತ್ತು! ಬರೆಯುವುದು ನನಗೆ  ಒಂದು ರೀತಿಯ ಕುಡಿತವಾಗಿತ್ತು.  ಅದಕ್ಕೆ ಓದುಗರ ಪ್ರತಿಕ್ರಿಯೆ ಏನಿತ್ತು ಎಂಬುದು  ನನಗೆ ಮುಖ್ಯವಾಗಿರಲಿಲ್ಲ. ಬರೆಯುವುದು ಮಾತ್ರ ಮುಖ್ಯವಾಗಿತ್ತು. ಆ ಲೇಖನಗಳನ್ನು ನೆನಪಿಸಿಕೊಳ್ಳುವವರು ಈಗಲೂ ನನಗೆ ಕೆಲವೊಮ್ಮೆ ಕಾಣಸಿಗುತ್ತಾರೆ. ನನ್ನ ಓದುಗರಲ್ಲಿ ಹೆಚ್ಚಿನವರು ಈಗ ಜೀವಂತವಾಗಿಲ್ಲ. ಅವರಲ್ಲಿ ಬಹುಮಂದಿ ಆ ಕಾಲದಲೇ  ನಲ್ವತ್ತು ದಾಟಿದವರು. ಬರೆಯುತ್ತಿದ್ದ ಈ ಮನುಷ್ಯನೂ ಹತ್ತಿರ ಹತ್ತಿರ ನಲ್ವತ್ತು ವರ್ಷದವನು ಎಂದು ಅವರು ಆಡಿಕೊಳ್ಳುತ್ತಿದ್ದರಂತೆ. ಇತ್ತೀಚೆಗೆ ಒಂದು ಸಮಾರಂಭದಲ್ಲಿ ‘ನವಭಾರತ’ ಜೀವಂತವಾಗಿದ್ದ ಕಾಲದಲ್ಲಿ ಅದರ ವಾಚಕರಾಗಿದ್ದವರೊಬ್ಬರು ನನ್ನ ಬಳಿ ಬಂದು, ‘‘ಎಲಾ, ನೀವು ಈಗಲೂ ಹಾಗೆಯೇ ಇದ್ದೀರಲ್ಲಾ!” ಎಂದು ಉದ್ಗರಿಸಿದರು. ಅವರು ನನ್ನನ್ನು ಎಂದೂ ಕಂಡವರಲ್ಲ. ನಾನೂ ಅವರನ್ನು ಕಂಡಿಲ್ಲ. ಬಹುಶಃ ಒಬ್ಬೊಬ್ಬ ಓದುಗನ ಮನದಲ್ಲಿ ಲೇಖಕನ ಬಗ್ಗೆ ಒಂದೊಂದು ರೇಖಾ ಚಿತ್ರ ಇರುತ್ತದೆ!
 
ಒಂದು ದಿನ ತಲಚೇರಿಯಲ್ಲಿ ನನ್ನ ಖಾಯಮ್ ಊಟದ ಸ್ಥಳವಾದ ಮಲ್ಲರ್ಸ್ ಕೆಫೆಯಲ್ಲಿ ಚಾಕೊ ಆಂಟನಿ ಮತ್ತು ಕುರುಪ್ ಬಂದು ನನ್ನ ಬಳಿ ಕುಳಿತರು. ಅವರ ಮುಖದಲ್ಲಿದ್ದ ನಗುವನ್ನು ಕಂಡು, ಈ ಮೂವರೂ ಏನೋ ಮಸಲತ್ತಿನ ಆಲೋಚನೆಯಿಂದ ಬಂದಿದ್ದಾರೆ ಎಂದನಿಸಿತು.
‘‘ನಮಗೊಂದು ಸುದ್ದಿ ಸಿಕ್ಕಿತು’’ ಎಂದ ಚಾಕೊ. ಏನು ಎಂದು ನಾನು ಕೇಳಲಿಲ್ಲ. ಸುಮ್ಮನೆ ಅವನ ಮುಖ ನೋಡಿದೆ.
‘‘ನೀನು ಮೇರಿ ವರ್ಗೀಸನ್ನು ಮದುವೆಯಾಗುತ್ತೀಯಂತೆ.  ಹೌದೆ”  ಚಾಕೊ ಕೇಳಿದ.
ಯಾರಿಗಾದರೂ ಸಹಿಸಲಸಾಧ್ಯವಾದ ಅತ್ಯಂತ ಕೆಟ್ಟ ಪ್ರಶ್ನೆ. ಇದೊಂದು ಸಾಮಾಜಿಕ ಪರೀಕ್ಷೆ ಎಂದುಕೊಂಡೆ ಮನದಲ್ಲೇ. ನನಗೆ ಏನೂ ಅನಿಸಲಿಲ್ಲ. ಎಂದಿನ ಮುಗುಳುನಗೆಯನ್ನೇ ನಕ್ಕು ಊಟ ಮುಂದರಿಸಿದೆ. ನಮಗೆ ಸ್ಥಿತಪ್ರಜ್ಞತೆಯನ್ನು ಕಲಿಸುವಂಥ ಪಾಠಗಳು ಕೊನೆಯ ಉಸಿರಿರುವ ವರೆಗೂ ಆಗುತ್ತಾ ಇರುತ್ತವೆ. ನನಗೆ ಅಷ್ಟರಲ್ಲಿ ಕನಿಷ್ಟ ಐವತ್ತು ಪಾಠಗಳಾದರೂ ಆಗಿರಬಹುದು.
 
ಭಿಕ್ಷೆಯೆತ್ತಿಯಾದರೂ ಬದುಕಲೇ ಬೇಕು ಎಂದು ತೀರ್ಮಾನಿಸಿದಂದಿನಿಂದ ನನ್ನಲ್ಲಿ ಏನೋ ಪರಿವರ್ತನೆ  ಉಂಟಾಗಿತ್ತು.  ನಾನು  ಆ ತನಕ ಏನೇನು ಅನುಭವಕ್ಕೆ ಗುರಿಯಾಗಿದ್ದೆನೋ ಅದಕ್ಕೆ ಕಾರಣರಾದವರೆಲ್ಲರೂ, ಮತ್ತು ನಾನು ಓದಿದ ನೂರಾರು ಪುಸ್ತಕಗಳ ಲೇಖಕರೆಲ್ಲರೂ ತಟ್ಟನೆ ನನ್ನ ಗುರುವಾಗಿಟ್ಟಿದ್ದರು.  ಆದರೆ ‘ಇಷ್ಟೇ ಅಲ್ಲ, ಇನ್ನೂ ಕಲಿಯಲಿಕ್ಕಿದೆ. ಸಾಯುವ ವರೆಗೆ ಕಲಿತರೂ ಕಲಿತು ಮುಗಿಯುವುದಿಲ್ಲ’ ಎಂದು ಅವರು ನನ್ನ ಕಿವಿಯಲ್ಲಿ ಹೇಳಿದರು. ಈ ಕ್ಷಣ ಆ ಮೂವರು `ಅಮಾನವರು’ ಕೂಡ ನನಗೆ ಗುರುಗಳಾದರು. ನಾನು ಮುಗುಳ್ನಕ್ಕೆ. ‘ಅಂಥದೇನಾದರೂ ಆಗುವುದಿದ್ದರೆ, ಖಂಡಿತ ನಿಮಗೆ ಆಮಂತ್ರಣ ಪತ್ರಿಕೆ ಸಿಗುತ್ತದೆ’  ಎಂದೆ. ‘ಯೂ ಆರ್ ಲಕ್ಕಿ’ ಎಂದ. ಹೌದು ಎಂಬಂತೆ  ಯೋಗಿಗಳು  ತೋರಿಸುತ್ತಾರಲ್ಲಾ, ಅಂಥ  ಪ್ರಸನ್ನ ಭಾವದಲ್ಲಿ ತಲೆಯಾಡಿಸಿದೆ. ಅವರು ಮೌನಕ್ಕೆ ಶರಣಾದರು.
 
ಕನಕದಾಸರಿಗೆ ನಾಯಿಯಲ್ಲಿ ಪರಮಾತ್ಮ  ಗೋಚರಿಸಿದ.  ವರ್ಜಿಲನಿಗೆ ಕಲ್ಲುಗಳ ನಡುವೆ ದೇವರು ಕಾಣಿಸಿದ. ವಾಲ್ಟ್ ವಿಟ್ಮನ್ಗೆ ಹುಲ್ಲಿನ ಎಲೆಗಳಲ್ಲಿ ಕಾವ್ಯ ಕಾಣಿಸಿತು. ಗಾಂಧಿಯ ಎದೆಯಲ್ಲಿ ದಕ್ಷಿಣಾಫ್ರಿಕದ  ರೈಲ್ವೇ ಪ್ಲಾಟ್ಫಾರಮ್ಮಿನಲ್ಲಿ  ಬಿದ್ದಾಗ  ಸ್ವಾತಂತ್ರ್ಯಾಪೇಕ್ಷೆಯ ಕಿಡಿ ಹೊತ್ತಿಕೊಂಡಿತು. ‘ಒಂದು ದಿನ ನನಗೆ ಏನೋ ಆಯಿತು’ ಎಂದು ಎಷ್ಟೋ ಯೋಗಿಗಳು ಹೇಳಿದ್ದಾರೆ. ವಾಸ್ತವದಲ್ಲಿ ಒಂದೇ ದಿನದಲ್ಲಿ  ‘ಏನೊ’ ಆಗುವುದಲ್ಲ. ಏನೋ ಆಗಲು ಹಲವು ದಿನಗಳ  ಕಾಲ ಆಂತರ್ಯದಲ್ಲಿ  ಸುಪ್ತವಾಗಿ ಪ್ರಯತ್ನ ನಡೆಯುತ್ತಿರುತ್ತದೆ.  ಕೊನೆಗೊಂದು ದಿನ ಅದು  ನಿಜವಾಗಿ ಆಗಿರುವುದು ವೇದ್ಯವಾಗುತ್ತದೆ.  ಅವರಿಗಾದ ‘ಏನೊ’ ನನಗೂ ಯಾಕಾಗಬಾರದು ಎಲ್ಲರಿಗೂ ಮಹತ್ತಾದುದೇ ಆಗಬೇಕೆಂದಿಲ್ಲ. ‘ಏನೊ’ ಆಗುತ್ತದಲ್ಲ ಅದು ಮುಖ್ಯ. ಬುದ್ಧನಿಗೆ ಬೋಧಿವೃಕ್ಷದಡಿಯಲ್ಲಿ ಆದುದರ ಒಂದು ಅಣುವಿನಷ್ಟಾದರೂ ಆನಂದನಿಗೂ ಆಗಿರಬೇಕಲ್ಲವೆ   ಸಾಸಿವೆ  ಕಾಳಿನಷ್ಟಾದರೂ ಆಗುವುದು ಮುಖ್ಯ.  ಅಷ್ಟಾದರೂ ಆಗದಿದ್ದರೆ ಬದುಕಿನಲ್ಲಿ ಬದುಕುವ ಸ್ವಾರಸ್ಯವೇ ಇರುವುದಿಲ್ಲ.
 
ನಾವು ಆಗೊಮ್ಮೆ ಈಗೊಮ್ಮೆ ನಮ್ಮ ಸಾವನ್ನು ನೆನಪಿಸಿಕೊಳ್ಳಬೇಕು. ಅದು ನಮ್ಮ ಮನಸ್ಸನ್ನು ಶುದ್ಧಗೊಳಿಸುತ್ತದೆ; ನಮಗೆ ಶಾಂತಿ ಸಮಾಧಾನ, ಸಂತೋಷ ಮತ್ತು ಪ್ರಫುಲ್ಲತೆ ನೀಡುತ್ತದೆ, ಮಾತ್ರವಲ್ಲ, ಎಲ್ಲಾ ಬಗೆಯ ಚಿಂತೆ ಆತಂಕಗಳನ್ನು ತೊಲಗಿಸುತ್ತದೆ.
 
ಕಲಿಸುವ ಗುರುಗಳು  ನನಗಿರಲಿಲ್ಲ. ನನ್ನ ಮಕ್ಕಳಿಗೆ ಇದ್ದರು. ನನಗೋ ನನ್ನ ಮಕ್ಕಳಿಂದಲೂ ಕಲಿಯುವ ಭಾಗ್ಯ ಸಿಕ್ಕಿದೆ. ಎಣಿಕೆಗೆ ಸಿಗದಷ್ಟು ಗುರುಗಳು!  ಆ ಬಗ್ಗೆ ಸಂತೋಷವಿದೆ. ಕೆಲವು ಬಾರಿ ಸಂತೋಷಕ್ಕೂ ದುಃಖಕ್ಕೂ ನಡುವೆ ಒಂದು ಮಿಲಿಮೀಟರಿನಷ್ಟು ಅಂತರ ಮಾತ್ರ ಇರುತ್ತದೆ. ಕೆಲವು ಬಾರಿ ಎರಡೂ ಒಂದೇ ಆಗಿರತ್ತದೆ. ದುಃಖ ಅಂಟಿರದ ಸಂತೋಷವನ್ನು ನಾನು ಕಂಡೇ ಇಲ್ಲ.
ಬಿ. ಎಡ್. ಮುಗಿಸಿ ಮನೆಗೆ ಬಂದೆ. ಇನ್ನು ತಿಂಗಳಿಗೆ ನೂರಿಪ್ಪತ್ತು ರುಪಾಯಿ ಸಿಗುತ್ತದೆ ಎಂದುಕೊಂಡೆ. ಆದರೆ ಮನೆಯಿಂದ ದೂರದ ಯಾವುದೋ ಊರಿಗೆ ಪೋಸ್ಟಿಂಗ್ ಆದರೆ ಅದರಲ್ಲಿ ಏನೂ ಉಳಿಯುತ್ತಿರಲಿಲ್ಲ. ಒಂಬತ್ತು ವರ್ಷಗಳ ಹಿಂದಿನ  ನಲ್ವತ್ತೊಂಬತ್ತು ರುಪಾಯಿಗಿಂತ ಅದು ಹೆಚ್ಚು ಮೌಲ್ಯವುಳ್ಳದ್ದೇನೂ ಆಗಿರಲಿಲ್ಲ. ಚೀನಾ-ಇಂಡಿಯ ಯುದ್ಧದಿಂದಾಗಿ  ಮತ್ತೆ ರುಪಾಯಿ ಮೌಲ್ಯ ಕುಸಿದಿತ್ತು.
ಮನೆಗೆ ಬೇಕಾದುದರಲ್ಲಿ ಬಹ್ವಂಶ ಎಲ್ಲವೂ ಮನೆಯಲ್ಲಿ  ಬೆಳೆಯುತ್ತಿತ್ತು. ಆದರೆ ಇಬ್ಬರು ತಮ್ಮಂದಿರ ಮತ್ತು ಇಬ್ಬರು ತಂಗಿಯರ ಓದು ಯಾವ ಕಾರಣಕ್ಕೂ ನಿಲ್ಲಬಾರದು ಎಂಬುದು ನನ್ನ ನಿರ್ಧಾರವಾಗಿತ್ತು. ತಂದೆ ತೀರಿಕೊಂಡಾಗ ಓದಿಸಲು ಸಾಧ್ಯವಿಲ್ಲ ಏನಾದರೂ ಕೆಲಸ ಮಾಡಬೇಕು ಎಂದು ಅಮ್ಮ  ಎರಡನೆಯ ಮಗನನ್ನು  ಮನೆಯಲ್ಲಿ ನಿಲ್ಲಿಸಿದ್ದರಿಂದ ಅವನ ಒಂದು ವರ್ಷದ ಓದು ನಷ್ಟವಾಗಿತ್ತು. ಹತ್ತು ವರ್ಷದ ಹುಡುಗ  ಏನು ಕೆಲಸ ಮಾಡಿಯಾನು ಎಂಬ ಮಹಾ ಪ್ರಶ್ನೆ ನನ್ನ ಮುಂದಿತ್ತು.  ನಾನು ಕೆಲಸ ಕೊಡುತ್ತೇನೆ ಎಂದು ನಮ್ಮ ಪರಿಚಯದ  ಒಬ್ಬ ವ್ಯಾಪಾರಿ ಅವನನ್ನು ಕರೆದುಕೊಂಡು ಹೋಗಿ ಅಂಗಡಿಯಲ್ಲಿ ಚಾಕರಿ ಕೊಟ್ಟು ಅವರ ಮನೆಯಲ್ಲಿ  ನಿಲ್ಲಿಸಿಕೊಂಡಿದ್ದರು.  ಮರು ವರ್ಷ ನಾನು ಟ್ರಾನ್ಸ್ಫರ್ ಸಿಕ್ಕಿ ಮನೆಗೆ ಹತ್ತಿರದ  ಶಾಲೆಗೆ ಬಂದುದರಿಂದ ಪುನಃ ಅವನನ್ನು ಶಾಲೆಗೆ ಸೇರಿಸಿದೆ. ನಾನು ಬಿ.ಎಡ್. ಮುಗಿಸಿ ಬಂದಾಗ ಅವನು ಎಸ್ಸೆಸ್ಸೆಲ್ಸಿ ಮುಗಿಸಿದ. ಚೆನ್ನಾಗಿ ಅಂಕಗಳನ್ನು ಗಳಿಸಿದ್ದ. ಗಣಿತದಲ್ಲಿ  ವಿಜ್ಞಾನದಲ್ಲಿ  ಎಂಬತ್ತು ಪರ್ಸೆಂಟಿಗಿಂತಲೂ ಮೇಲೆ ಅಂಕಗಳಿದ್ದುವು. ಆದರೆ ಕಾಲೇಜಿಗೆ ಕಳಿಸುವ ಸಾಮಥ್ರ್ಯ ನನಗೆ ಇರಲಿಲ್ಲ. ಅವನು ಕೂಡ ನೌಕರಿ ಮಾಡಿದರೆ ಉಳಿದವರು ಓದಬಹುದು ಎಂದು ತೀರ್ಮಾನಿಸಿದೆ. ಆದ್ದರಿಂದ ಅವನು ವಾಯುಪಡೆ ಜವಾನನಾದ. ಹದಿನೈದು ವರ್ಷ ಸರ್ವೀಸು ಮಾಡಿ ಇನ್ನು ಕೃಷಿ ಮಾಡಿ ಅದ್ಭುತವನ್ನು ಮಾಡುತ್ತೇನೆಂದು ಮನೆಗೆ ಬಂದ. ಎಣಿಸಿದಂತೆ ಯಾವುದೂ ಆಗಲಿಲ್ಲ. ಚಿನ್ನದಂಥ ಹುಡುಗ ಎನ್ನುತ್ತಾರಲ್ಲ ಅಂಥವನು. ಬುದ್ಧಿವಂತ. ಎಲ್ಲರಿಗಿಂತ ಆರೋಗ್ಯವಂತ. ಆದರೆ  ಆರೋಗ್ಯ ಕೆಡಿಸಿಕೊಂಡು ಕುಡಿತಕ್ಕೆ ಶರಣಾಗಿ ನಲ್ವತ್ತೊಂಬತ್ತಕ್ಕೇ ಸಾವಿಗೆ ತುತ್ತಾದ. ಮೂಲತಃ ಏನು ಕೊಂದದ್ದು ಅವನನ್ನು ಬೇರೇನಲ್ಲ; ಬಡತನವೇ. ಬಡತನವಲ್ಲದಿರುತ್ತಿರುತ್ತಿದ್ದರೆ ಅವನು ಆ ಕೆಲಸಕ್ಕೆ  ಹೋಗುತ್ತಿರಲಿಲ್ಲ.  ಪ್ರತಿ ವರ್ಷ ರಜದ ಮೇಲೆ ಬಂದಾಗ ಅವನು ನೀಡುತ್ತಿದ್ದ  ವಿವರಗಳಿಂದ ಹೊರಗಿಂದ ಚೆಂದ ಕಾಣುವ ಆ ಕೆಲಸದ  ಜೊತೆಯಲ್ಲಿನ ಬದುಕು ಎಷ್ಟು ದಾರುಣವಾಗಿದೆ ಎಂದು ತಿಳಿಯುತ್ತಿತ್ತು.  ಊರಿನಿಂದ ದೂರದಲ್ಲಿದ್ದುರಿಂದ ವಿವಾಹ ಸಂಬಂಧದಲ್ಲಿ ಅವನನ್ನು ವಂಚಿಸಲು ಸಾಧ್ಯವಾಯಿತು. ನಾನು ಬೇರೆ ದೇಶದಲ್ಲಿದ್ದೆ. ತಾನು ಮದುವೆಯಾಗುವ ಹೆಣ್ಣಿನ ತಲೆ ನೆಟ್ಟಗಿತ್ತೆ  ಎಂದು ಕಂಡುಕೊಳ್ಳದ ಒಂದೇ ಕಾರಣದಿಂದ  ಎಂದೂ ಸರಿಪಡಿಸಲಾಗದ ಕಷ್ಟಕ್ಕೆ ಗುರಿಯಾದ, ಬೇಗನೆ ಮೃತನಾದ. ಸಿರಿವಂತನಾದರೆ ಬುದ್ಧಿಮಾಂದ್ಯವುಳ್ಳವನೂ ಚೆನ್ನಾಗಿ ಬದುಕಬಲ್ಲ. ಬಡವನಾದರೆ ಬುದ್ಧಿಹೀನನಿಗೂ ಅಜ್ಞಾನ ಕವಿಯುತ್ತದೆ.
 
ನಾನು ಬಿ. ಎಡ್. ಮುಗಿಸಿ ಬರುವಷ್ಟರಲ್ಲಿ ಅಂದು ಟ್ರೈನಿಂಗ್ ಶಾಲೆಯ ಮುಖ್ಯೋಪಾಧ್ಯಾಯರಾಗಿದ್ದ, ನನ್ನ ಅಕಾಡೆಮಿಕ್ ಬದುಕಿಗೆ ಊರುಗೋಲಿತ್ತ ರಾಮಕೃಷ್ಣ ಶೆಟ್ಟರು  ಜಿಲ್ಲಾ ವಿದ್ಯಾಧಿಕಾರಿಯ ಪರ್ಸನಲ್ ಅಸಿಸ್ಟಂಟ್ ಹುದ್ದೆಯಲ್ಲಿದ್ದರು. ‘‘ಎಲ್ಲಿಗೆ ಕಳಿಸಿದರೂ ಹೋಗಲೇಬೇಕು ಎಂದು ನನಗೆ ಗೊತ್ತು. ಹೋಗಲು ನಾನು ಸಿದ್ಧ. ಆವತ್ತು ನೀವು ನನಗೆ ನಾನು ಎಷ್ಟೂ ಓದಬಹುದು ಎಂದು ಹೇಳಿದ್ದಿರಿ. ಹಾಗೆ ಓದಿ ಇಲ್ಲಿ ವರೆಗೆ ಬಂದೆ. ಈಗ ನನ್ನ ತಮ್ಮಂದಿರು ತಂಗಿಯಂದಿರು ಓದುತ್ತಿದ್ದಾರೆ.  ನನಗೆ ಮನೆಗೆ ಹತ್ತಿರ ಪೋಸ್ಟಿಂಗ್ ಕೊಟ್ಟರೆ  ಅವರ ಓದಿಗೆ ಸಹಾಯ ಮಾಡಿದ ಹಾಗೆ ಆಗುತ್ತದೆ ಅಮ್ಮನಿಗೂ ಆಧಾರ ಸಿಗುತ್ತದೆ. ದೂರದಲ್ಲಿ ಕೆಲಸ ಎಂದಾದರೆ      ನೂರಿಪ್ಪತ್ತೈದು ರುಪಾಯಿ ತಿಂಗಳ ಸಂಬಳ ನನ್ನ ಖರ್ಚಿಗೇ ಹೋಗುತ್ತದೆ’’  ಎಂದು ನಾನು ಅವರಿಗೆ ಒಂದು ಪತ್ರ  ಬರೆದೆ. ಗಾಂಧಿಜಿಯ ಕಟ್ಟಾ  ಅನುಯಾಯಿ ನನ್ನ ಕಾಗದ ಕಂಡು ರೇಗಬಹುದೆ ಎಂಬ ಚಿಂತೆ ಇತ್ತು. ಜಿಲ್ಲಾ ವಿದ್ಯಾಧಿಕಾರಿಯ ಪರ್ಸನಲ್ ಅಸಿಸ್ಟಂಟ್ ಹುದ್ದೆಯಲ್ಲಿದ್ದವರಿಗೆ ಒಬ್ಬ ಶಿಕ್ಷಕ ಅಂಥ ಒಂದು ಖಾಸಗಿ ಪತ್ರ ಬರೆಯುವ ಧೈರ್ಯ ಯಾರೂ ಮಾಡಲಾರ. ಅಲ್ಲದೆ, ಅವರು ಶಿಸ್ತಿನಲ್ಲಿ ಗಾಂಧಿ ಸಿಪಾಯಿ ಎಂದು ಪ್ರತೀತರಾಗಿದ್ದರು. ಕೊನೆಗೆ ಒಂದು ಮಾತು ಸೇರಿಸಿದೆ. ‘‘ನನಗೇನೂ ಎಲ್ಲರೂ ಆಸೆಪಡುವ ನಗರ  ಬೇಕೆಂದಿಲ್ಲ. ನನಗ ಹಳ್ಳಿಯೇ ಇಷ್ಟ; ಕಾಸರಗೋಡಿನಲ್ಲಿದ್ದರೆ, ಮನೆಯಲ್ಲಿರಲಾಗುತ್ತದೆ ಎಂಬ ಒಂದೇ ಕಾರಣಕ್ಕೆ ನಾನು  ಈ ಅಪೇಕ್ಷೆಯನ್ನು ನಿಮ್ಮ ಮುಂದಿಡುತ್ತಿದ್ದೇನೆ. ನಿಮ್ಮಿಂದ ಇದು ಸಾಧ್ಯವಿದೆ ಎಂಬ ವಿಶ್ವಾಸವಿದೆ. ಈ ರೀತಿ ಕೇಳಿಕೊಂಡದ್ದು ತಪ್ಪು  ಎಂದಾದರೆ ಕ್ಷಮೆಯಿರಲಿ’’
ನಾನು ಅಪೇಕ್ಷಿಸಿದಂತೆ ಕಾಸರಗೋಡು ಹೈಸ್ಕೂಲಿಗೆ ನೇಮಕವಾಯಿತು. ವಾರದ ನಂತರ, ರಾಮಕೃಷ್ಣ ಶೆಟ್ಟರ ಮನೆಗೆ ಹೋಗಿ ಅದು ಇದು ಏನೂ ಹೇಳದೆ ಅವರಿತ್ತ ಒಂದು ಕಪ್ ಹಾಲು ಕುಡಿದು ಬಂದೆ. ನನ್ನ  ಕಾಗದದ ಪ್ರಸ್ತಾಪ ಮತ್ತು ನನಗೆ ಕಾಸರಗೋಡು ಹೈಸ್ಕೂಲಿಗೆ ಆದ ನೇಮಕದ ವಿಚಾರ ನಾನೂ ಎತ್ತಲಿಲ್ಲ  ಅವರೂ ಎತ್ತಲಿಲ್ಲ. ನಾನು ಅವರಿಗೆ ಥ್ಯಾಂಕ್ಸ್  ಎಂದೇನೂ ಹೇಳಲಿಲ್ಲ. ಸಾಯುವವನನ್ನು ಉಳಿಸಿದಾಗ `ಥ್ಯಾಂಕ್ಸ್’ ಎನ್ನಲಾಗುತ್ತದೆಯೆ ನನ್ನ ಮನಸ್ಸು ರಾಮಕೃಷ್ಣ ಶೆಟ್ಟರಿಗೆ ಕಾಣಿಸುತ್ತಿತ್ತು, ಅವರ ಮನಸ್ಸು  ನನಗೆ ಕಾಣಿಸುತ್ತಿತ್ತು.  ಶಬ್ದಗಳ ಆಗತ್ಯವೇ ಇರಲಿಲ್ಲ.
ಕಷ್ಟ ಕೋಟಲೆಗಳ ಒಂದು ಪರ್ವ ಮುಗಿಯಿತು.
 
67
 
ನಮ್ಮ ದೇಶದಲ್ಲಿ  ಮದುವೆಗಳೆಂದರೆ ಒಂದು ಬಗೆಯ ಸುಂದರ ಸಮಾರಂಭಗಳು. ಅವುಗಳಲ್ಲಿ ಕೆಲವು ನಾಟಕ ಸದೃಶ, ಕೆಲವು ಸಮರ ಸದೃಶ. ಹೆಣ್ಣಗಂಡುಗಳನ್ನು ಮದುವೆಯ ಮಂಟಪಕ್ಕೆ ತಂದು ಕುಳ್ಳಿರಿಸುವ ರೀತಿ, ಅವರು ಕುರಿಗಳಂತೆ ಕುಳಿತುಕೊಳ್ಳುವ ರೀತಿ, ಪುರೋಹಿತನ ಅರ್ಥವಾಗದ ಭಾಷೆಯ ಒದರಾಟವನ್ನು ಅನಿವಾರ್ಯವಾಗಿ ಕೇಳಿಸಿಕೊಂಡು, ಅವನ ಆಜ್ಞೆಗಳನ್ನು ಪಾಲಿಸುವ ರೀತಿ, ಈ ಎಲ್ಲದರ ಹಿಂದೆ ತಾವು ಏನೋ ಒಂದು ಮಹತ್ತಾದುದನ್ನು ಸಾಧಿಸಿದ್ದೇವೆಂಬಂತೆ ಆಥವಾ  ಯಾವುದೋ  ಯುದ್ಧದಲ್ಲಿ  ವಿಜಯವನ್ನು ಗಳಿಸಿದ್ದೇವೆಂಬಂತೆ ಗಂಡು ಹೆಣ್ಣಿನ ತಂದೆ ತಾಯಿಯರ ಹೆಮ್ಮೆ, ಮದುವೆಗೆ ಲಕ್ಷಗಟ್ಟಲೆ ಖರ್ಚು ಮಾಡಿದ ಗತ್ತು ಗೈರತ್ತು, ಅದರ ಹಿಂದೆ ಹೆಣ್ಣನ್ನು ಹಡೆದವರಿಂದ ಡೌರಿ ಅರ್ಥಾತ್ ವರಭಿಕ್ಷೆಯನ್ನು ಕಕ್ಕಿಸಿದ ಸುಖ ಮತ್ತು ಅದನ್ನು ಕಕ್ಕಿದವರ ಸಂಕಟ-ಮದುವೆಯೆಂದರೆ ಇವೇ ಅಲ್ಲದೆ ಇನ್ನೇನು  ಇರಬಹುದು ಸಂಬಂಧದ ಹಿಂದೆ ಇನ್ನೂ ಕೆಲವು ಸಮರಭಾವಗಳು. ಉದಾಹರಣೆಗೆ, ತಾನು ಆರಿಸಿದ ಹುಡುಗನನ್ನೇ ಮದುವೆಯಾಗಬೇಕು ಎಂಬ ಹುಡುಗಿಯ ತಂದೆಯ ಜಿದ್ದು, ತಾನು ಆಯ್ಕೆ ಮಾಡಿದ ಹುಡುಗಿಯನ್ನೇ ಮದುವೆಯಾಗಬೇಕೆಂಬ ಗಂಡಿನ ತಂದೆಯ ಜಿದ್ದು, ಹುಡುಗನಿಗೆ ಅಷ್ಟು ಓದಿಸಿದ್ದೇವೆ, ಇಷ್ಟು ಖರ್ಚು ಮಾಡಿದ್ದೇವೆ ಎಂಬ ಮಾತುಗಳು, ಮಗಳನ್ನು ಗಿಣಿಯಂತೆ ಸಾಕಿದ್ದೇವೆ ರಾಣಿಯಂತೆ ಬೆಳೆಸಿದ್ದೇವೆ ಅಷ್ಟು ತ್ಯಾಗ ಮಾಡಿದ್ದೇವೆ ಇಷ್ಟು ತ್ಯಾಗ ಮಾಡಿದ್ದೇವೆ ಎಂಬ ಮಾತುಗಳು, ಮದುವೆಗೆ ಮೊದಲೇ ಪ್ರೀತಿಸಿದ್ದರೆ ಅದಕ್ಕೆ ವಿರೋಧ, ಜಾತಿ ವ್ಯತ್ಯಾಸವಿದ್ದರೆ ಪ್ರಳಯವಾಯಿತು ಎಂಬ ಭಾವನೆ ಇತ್ಯಾದಿ. ಮದುವೆಯೇ ಒಂದು ಕಾಳಗದ ಕಣವಾಗುವುದೂ ಇದೆ. ಎಷ್ಟೋ ಮದುವೆಗಳು ಒಂದೋ ಹುಡುಗಿಗೆ ಇಷ್ಟವಿಲ್ಲದ, ಅಥವಾ ಹುಡುಗನಿಗೆ ಇಷ್ಟವಿಲ್ಲದ ಬಲಾತ್ಕಾರದ ಮದುವೆಗಳಾಗಿರುತ್ತವೆ. ಕೊಂಡಾಡಬೇಕೆ ಇದನ್ನು ಭಾರತದ ಸಂಸ್ಕೃತಿಯೆಂದು
ಮದುವೆಯ ಸಮಾರಂಭದ ಹಿಂದೆ ಒಂದು ಸುಂದರ ಭಯೋತ್ಪಾದಕ ಮುಖವೂ ಇರುತ್ತದೆ.  ಮದುವೆ ಮಂಟಪದಲ್ಲಿ ಕುಳಿತ ಗಂಡು ಹೆಣ್ಣಿಗೆ ಯಾವತ್ತೂ ಆರಾಮೆನಿಸುವುದಿಲ್ಲ. ಏನೋ ಒಂದು ಭಯದ ವಾತಾವರಣ ನಿರ್ಮಾಣವಾಗಿರುತ್ತದೆ. ಹಿರಿಯರೆಂಬವರು ಶಸ್ತ್ರಸನ್ನದ್ಧ ಯೋಧರಂತೆ ಚಲಿಸುತ್ತಿರುತ್ತಾರೆ. ಮತ, ಧರ್ಮ ಯಾವುದೇ ಇರಲಿ, ಶ್ಲೋಕಗಳು, ಮಂತ್ರಗಳು, ಆಜ್ಞೆಗಳು ಅಪ್ಪಣೆಗಳು ಮತ್ತು ದೇವರ  ಹೆಸರಿನಲ್ಲಿರುವ ಬೆದರಿಕೆಗಳು ಅರ್ಥದಲ್ಲಿಯೂ ಘೋರ, ಶಬ್ದದಲ್ಲಿಯೂ ಘೋರ! ಗೊಂದಲಕ್ಕೀಡಾಗಿಸುವ, ಗಂಡು ಹೆಣ್ಣು ಕಣ್ಣುಮುಚ್ಚಿ ಅನುಸರಿಸಲೇ ಬೇಕಾದ ಕೈ ಕಾಲುಗಳ ಚಲನೆ, ಪುರೋಹಿತನ  ಕಟ್ಟಪ್ಪಣೆಯ ಶ್ಲೋಕಗಳ ಅರ್ಥ ಮತ್ತು   ಅವುಗಳನ್ನು  ಅವನು ಒದರುವ ಯಾಂತ್ರಿಕ ವಿಧಾನ ಎಲ್ಲಕ್ಕಿಂತ ಘೋರ!
ಬಹಳ ಹಿಂದೆ ಮನುಷ್ಯರು ಕುರಿಗಳಿಗಿಂತ ಹೆಚ್ಚೇನೂ ಭಿನ್ನವಾಗಿಲ್ಲದಿದ್ದ ಕಾಲದಲ್ಲಿ, ಅವರ ಪೈಕಿ ಹೆಚ್ಚು `ತಿಳಿದಿದ್ದ’ ಅರ್ಥಾತ್ ಸುತ್ತುಮುತ್ತಲ ಲೋಕ ಹೆಚ್ಚು ಕಂಡ ಕೆಲವರಿಗೆ  ಮಾನವ ಗಂಡು ಹೆಣ್ಣು ಜೊತೆಯಾಗಿದ್ದುಕೊಂಡು ಕುರಿಗಳಿಗಿಂತ ಭಿನ್ನವಾಗಿ ಜೀವಿಸಬೇಕಾದ ಅಗತ್ಯವು ಕಾಣಿಸಿದ್ದರಿಂದ ಮದುವೆ ಎಂಬ  ಪರಿಕ್ರಮ ಹುಟ್ಟಿಕೊಂಡಿತು.
ನನ್ನ ಮದುವೆಯ ವಿಚಾರದ ಹಿಂದೆ  ಇದ್ದುದು  ಇವುಗಳ ಪೈಕಿ ಒಂದು ಮಾತ್ರ. ಸಂಬಂಧದಲ್ಲಿ ಹುಡುಗಿಯ ಅಪ್ಪ ಹುಡುಗನ ಮಾವನೇ ಆಗಿದ್ದರೂ ಹುಡುಗ ಮತ್ತು ಹುಡುಗಿ ಮದುವೆಗೆ ಮೊದಲೇ ಪ್ರೀತಿಸಿದ್ದಕ್ಕೆ ಮತ್ತು ಮುಖ್ಯವಾಗಿ ಹುಡುಗ ಬಡವ ಎಂಬ ಕಾರಣಕ್ಕೆ ಹುಡುಗಿಯ ಅಪ್ಪನ ವಿರೋಧ ಆತನ ಪರಿಪೂರ್ಣ ತಾಟಸ್ಥ್ಯ ಮತ್ತು ಮೌನದ ಮೂಲಕ ‘ವ್ಯಕ್ತ’ವಾಗುತ್ತಿತ್ತು.  ವಾಸ್ತವದಲ್ಲಿ, ಅದು ಪ್ರಜಾಪತಿ ದಕ್ಷನನ್ನು ನೆನಪಿಗೆ ತರುವ ಅಪರೂಪದ  ‘ವಿರೋಧ’ವಾಗಿತ್ತು. ಎಲ್ಲರನ್ನೂ ಪ್ರೀತಿಯಿಂದ ಮಾತ್ರ ನೋಡುವ ದಕ್ಷಪತ್ನಿಯಾದರೋ `ಎಲ್ಲವೂ ಆಗುವ ಹಾಗೆಯೇ ಆಗುತ್ತದೆ’ ಎಂಬ ಭಾವದಿಂದ ಸದಾ ಮೌನವಾಗಿಯೇ ಇದ್ದಳು. ಆಕೆಯ ಅಂತರಾಳದಲ್ಲಿ ನನ್ನ ಬಗ್ಗೆ ಇರುವ ಪ್ರೀತಿಯನ್ನು ಅವಳ ಮಾತು ಮತ್ತು ಕ್ರಿಯೆಯಲ್ಲಿ ನಾನು ಕಂಡಿದ್ದೆ. ಅದು ನಾನು ಆ ತಾಯಿ ಮತ್ತು ಮಗಳಲ್ಲಿ ಬಹಳ ಮೆಚ್ಚಿಕೊಂಡಿದ್ದ ತಾಳ್ಮೆ, ಶಾಂತತೆ ಮತ್ತು ಪ್ರೀತಿ ಎಂಬ ಮೂರು ಅಸದೃಶ ಮಾನವೀಯ ಗುಣಗಳಾಗಿದ್ದವು. ಆದರೆ ಮಗಳ ಮೇಲೆ ಗಾಢವಾದ ಪ್ರೀತಿಯಿದ್ದೂ ಅಚ್ಚರಿಯ ಸಂಗತಿಯೆಂದರೆ ವಧುಪಿತ ದಕ್ಷಗೃಹಪತಿ ‘ಮಗಳ ಮದುವೆಯಾಗಬೇಕು, ಅದು ತಾನು ನಿರ್ವಹಿಸಬೇಕಾದ ಕರ್ತವ್ಯ’ ಎಂಬ ವಿಚಾರವನ್ನು  ಬುದ್ಧಿಪೂರ್ವಕವಾಗಿ ತನ್ನ ಪ್ರಜ್ಞೆಯಿಂದಾಚೆ ಕಿತ್ತೆಸೆದು ಸುಮ್ಮನಿದ್ದದ್ದು! ಪ್ರೀತಿ ಎಂಬ ಸದ್ಗುಣದ ಜೊತೆ ಇದ್ದ ಆತನ ವಿರೋಧದ ಮೌನಕ್ರೌರ್ಯ ನನಗೆ ಅಚ್ಚರಿಯ ವಿಚಾರವಾಗಿತ್ತು. ಆ ಪ್ರೀತಿಯನ್ನು ಹೂವು ಎಂಬಂತೆ ಕಂಡಿದ್ದ ನನಗೆ ಅದರಡಿಯಲ್ಲಿ ಇದೆಂಥ ಮುಳ್ಳು ಎಂದು ವಿಷಾದವಾಗುತ್ತಿತ್ತು.
 
ಹಾಗೆಯೇ ವರ್ಷಗಳು ಕಳೆದವು. ಆರು ವರ್ಷಗಳ ತೆರೆ ಮರೆಯ ಸೆಣಸಾಟದ ಬಳಿಕ, “ತಾಳುವಿಕೆಗಿಂತನ್ಯ ತಪವು ಇಲ್ಲ” ಎಂಬ ನನ್ನ ನಿಲುವನ್ನು ಬದಿಗಿರಿಸಿ, ಕೆಲವೇ ಸಜ್ಜನರ ಸಮ್ಮುಖದಲ್ಲಿ ತುಂಬಾ ಸರಳವಾಗಿ ಒಂದು ಮದುವೆಯ ವಿಧಿ ಮುಗಿಸಿಬಿಡುವುದು ಎಂದು ನಿರ್ಧರಿಸಿದೆ. ಒಂದು ದೇವಾಲಯದ ಅಂಗಣದ ಪುಟ್ಟ ಜಾಗವನ್ನು ಗೊತ್ತುಮಾಡಿಕೊಂಡೆ. ಮುಂಗಡ ನೀಡಿದೆ. ಮದುವೆಯ ವಿಧಿ ಮುಗಿಸಿಕೊಂಡು ಹತ್ತಿರದಲ್ಲೇ ಇರುವ ರಿಜಿಸ್ಟ್ರೕಷನ್ ಆಫೀಸಿಗೆ ಹೋಗುವುದೆಂದು ತೀರ್ಮಾನಿಸಿಕೊಂಡೆ. ಈ ವಿಚಾರ ದಕ್ಷನಿಗೆ ಮತ್ತು ಆತನ ಪರಿವಾರಕ್ಕೆ ಗೊತ್ತಾದಾಗ ಎಲ್ಲರೂ ತಟ್ಟನೆ ಜಾಗೃತರಾದರು. ‘’ನಿಶ್ಚಿತಾರ್ಥವಿಲ್ಲದೆ ಎಂಥ ಮದುವೆ” ಎಂದು ದಕ್ಷ ಎದ್ದು ನಿಂತ. ತಡವಿಲ್ಲದೆ ಹುಡುಗಿಯ ಅಣ್ಣನಿಂದ ನನ್ನ ಬಳಿ ಮದುವೆಯ ವಿಚಾರದ ದೌತ್ಯ ಬಂತು. ಆ ದೌತ್ಯದಲ್ಲಿ ‘ಮದುವೆ ನೀನು ಮಾಡಿಕೊಳ್ಳುವುದಲ್ಲ, ನಾನು ಮಾಡುವುದು’ ಎಂಬ ಮಹಾಸಂದೇಶ ಅಡಕವಾಗಿತ್ತು. ಯಾರೇ ಆಗಲಿ, ‘ಬಾ, ನಿಮ್ಮ ಮದುವೆಯ ಹೊಣೆ ನನ್ನದು” ಎಂದು ದಾರಿಹೋಕನೆಂದರೂ ಒಪ್ಪಿಕೊಳ್ಳಲು ಸಿದ್ಧನಿದ್ದೆ. ಯಾಕೆಂದರೆ, ನಾನು ಮತ್ತು ಯಶೋದ ಎಂಬ ಹುಡುಗಿ ಪತಿಪತ್ನಿ ಎಂದು ಲೋಕಕ್ಕೆ ತಿಳಿಸಬೇಕಾಗಿತ್ತು ಅಷ್ಟೆ. ಈ ಆತ್ಮ ಕಥಾನಕದಲ್ಲಿ ಎಲ್ಲೋ ಒಂದು ಕಡೆ ‘ಒಂದು ಔನ್ಸ್ ನೋವಿನ ಜೊತೆಯಲ್ಲಲ್ಲದೆ ‘ಕೇವಲ ಸಂತೋಷ’ ಎಂಬುದನ್ನು ಅನುಭವಿಸಿದ್ದೇ ಇಲ್ಲ’ ಎಂದು ಬರೆದ ನೆನಪು. ಅಷ್ಟೇ ಅಲ್ಲ, ‘ಹೆಮ್ಮೆ ಎಂದರೆ ಏನು, ಹೆಮ್ಮೆಪಡುವುದು ಹೇಗೆ ಎಂದು ನನಗೆ ಗೊತ್ತಿಲ್ಲ. ‘ಗುರು’ ಎಂಬುದಿಲ್ಲದ ನನಗೆ ನನ್ನ ಅಪ್ಪ ಅಮ್ಮ ಎಲ್ಲ ಆಗಿದ್ದರು. ಅವರಲ್ಲಿಯೂ ‘ಹೆಮ್ಮೆ’ ಎನ್ನುವುದನ್ನು ನಾನು ಯಾವತ್ತೂ ಕಂಡದ್ದಿಲ್ಲ. ‘ಉಬ್ಬುಶಿಲ್ಪದಂತೆ ಬದುಕಿನಿಂದ ಹೊರಗೆದ್ದು ತೋರುವ ‘ನಾನು ಸಾಧಿಸಿದೆ’  ಎಂಬುದು ಒಂದು ಶುಷ್ಕ ಭಾವನೆ’ಯಲ್ಲದೆ ಇನ್ನೇನು
 
 
ಮದುವೆಯ ‘ನಿಶ್ಚಿತಾರ್ಥ’ ಎಂಬ ಪ್ರಹಸನವನ್ನು ನಮ್ಮ ಬಡ ಮನೆಯೊಳಗೂ ಬರದೆ,  ಒಂದೂವರೆ ಗಂಟೆಯಲ್ಲಿ ಮನೆಯ ಅಂಗಳದಲ್ಲೇ ಮುಗಿಸಿದ ವಧುಪಿತ ದಕ್ಷ, “ಹುಡುಗ ಮದುವೆಯ ಏರ್ಪಾಡು ಹುಡುಗ ಮಾಡುವುದು ಬೇಡ, ನಾನು ಮಾಡುತ್ತೇನೆ” ಎಂದು ಹೇಳಿ, “ಹುಡುಗ ಮದುವೆ ನಡೆಯುವಲ್ಲಿಗೆ ದಿಬ್ಬಣದಲ್ಲಿ ಬರಬೇಕು” ಎಂಬ ಜೋಡು ಷರತ್ತು ವಿಧಿಸಿದ. ಅದು ಸಂಪ್ರದಾಯ ವಿರುದ್ಧವಾದುದರಿಂದ ಅಲ್ಲಿದ್ದ ಬಂಧುಗಳಲ್ಲಿ ಒಬ್ಬಿಬರು, “ಇದು ನಿನಗೆ ನಾಚಿಕೆಗೇಡು” ಎಂದು ಗುಟ್ಟಾಗಿ ಆಡಿಕೊಳ್ಳುವುದು ಕೇಳಿಸಿತು. ಅಂಥ ಸಂಪ್ರದಾಯಗಳ ಬಗ್ಗೆ ನಾನು ಅಜ್ಞಾನಿಯಾಗಿದ್ದೆ.  ದಕ್ಷನ ಜೊತೆಗೆ ಬಂದವರು ಅತನ ಮುಂದೆ ಕುರಿಗಳೇ ಆಗಿದ್ದರು.  ನಾನು ಒಳಹೋಗಿ ಅಮ್ಮನೊಡನೆ ವಿಷಯ ಹೇಳಿದೆ. ನನ್ನ ಅಮ್ಮ, “ಹೀಗೊಂದು ಸಂಪ್ರದಾಯ ನಮ್ಮ ಜಾತಿಯಲ್ಲಿ ಇಲ್ಲ ನಿಜ, ‘ಹೇಗಾದರೇನು, ಮದುವೆ ನಡೆಯಬೇಕು ಅಷ್ಟೆ” ಎಂದಳು. ನಾನು ದಕ್ಷ ವಧುಪಿತನ ಷರತ್ತುಗಳನ್ನು ಒಪ್ಪಿಕೊಂಡೆ. ಅಲ್ಲಿದ್ದ ಕೆಲವರು  “ಇದು ನಾಚಿಕೆಗೇಡು. ನಮ್ಮ ಜಾತಿಯಲ್ಲಿ ಹೀಗೆ ಇಲ್ಲ. ಹುಡುಗ ಯಾವುದೇ ಸ್ವಂತ ಸಾಮಥ್ರ್ಯ ಇಲ್ಲದ ಅನಾಥನಾಗಿದ್ದರೆ ಹೀಗೆ ಮದುವೆ ನಡೆಯುವುದುಂಟು” ಎಂದು ಹುಡುಗನಿಗೆ ಮಾತ್ರ ಕೇಳಿಸುವಷ್ಟು ಮೆಲ್ಲಗೆ, ಮಾತಾಡಿಕೊಂಡರು. ದಕ್ಷನ ನಿರ್ಗಮನ ನಂತರ ಅವರು ಇವರು ಮತ್ತು ಇತರ ಬಂಧುಗಳು ದೊಡ್ಡ ಸ್ವರದಲ್ಲಿ ನನ್ನನ್ನು ಸಾಕಾಷ್ಟು ಹೀಯಾಳಿಸಿದರು. ದಕ್ಷನಿಗೆ ನೇರವಾಗಿ ಹೇಳುವ ಧೈರ್ಯ ಯಾರಿಗೂ ಇರಲಿಲ್ಲ. ನಾನು ಮೌನವಾಗಿ ಎಲ್ಲವನ್ನೂ ಸಹಿಸಿಕೊಂಡೆ. ನಿನ್ನ ಅಮ್ಮನಂಥ ಆಧುನಿಕ ನಾಗರಿಕ ಜೀವ ಇವರಲ್ಲಿ ಯಾರಿಗೂ ಇಲ್ಲ ಎಂದು ನನ್ನ ಮನಸ್ಸು ನನಗೆ ಹೇಳಿತು. ಅದೆಲ್ಲ ಅಲ್ಲ. ಅಮ್ಮನಿಗೆ ನನ್ನ ರಕ್ಷಣೆ ಮುಖ್ಯವಾಗಿತ್ತು ಅಷ್ಟೆ.
 
ಕಾಲೇಜು ಓದು ಆರಂಭಿಸಿದ ಬದ್ಧಿವಂತರಾದ ಬಡ ಅಥವಾ ಅನಾಥ ಹುಡುಗನನ್ನು ಗುರುತಿಸಿ ಮೆಡಿಕಲ್, ಇಂಜಿನಿಯರಿಂಗ್ ಅಥವಾ ಬೇರೆ ಏನು ಓದಬೇಕೋ ಅದನ್ನು ಓದಲು ಬೇಕಾದಷ್ಟು ಆರ್ಥಿಕ ಸಹಾಯ ನೀಡಿ, ಅವನ ಓದು ಮುಗಿದ ಮೇಲೆ ಅವನಿಗೆ ತನ್ನ ಮಗಳನ್ನು ಮದುವೆ ಮಾಡಿಕೊಟ್ಟ ಶ್ರೀಮಂತರ ಬಗ್ಗೆ ತಿಳಿದಿರುವುದಷ್ಟೇ ಅಲ್ಲ, ಅಂಥವರ ಪರಿಚಯ ಕೂಡ ನನಗೆ ಇತ್ತು. ಇಲ್ಲಿ ಹುಡುಗನಿಗೆ ಸಹಾಯ ಮಾಡುವ ಉದ್ದೇಶ ಅವನನ್ನು ಪ್ರತಿಷ್ಟಿತನಾಗಿಸಿ ತನ್ನ ಮಟ್ಟಕ್ಕೆ ಏರಿಸುವುದಾಗಿತ್ತು. ಈ ಪ್ರಯತ್ನದಲ್ಲಿ ಗೆದ್ದ ಶ್ರೀಮಂತರೂ ಇದ್ದರು. ಹುಡುಗನಿಂದ ವಂಚಿತರಾದವರೂ ಇದ್ದರು. ಬೇರೆ ಬೇರೆ ಸಮುದಾಯದ ಶ್ರೀಮಂತರು ಇಂಥ ‘ಸತ್ಸ್ವಾರ್ಥ’ದ ಕೆಲಸ ಮಾಡಿದ್ದನ್ನು ನಾನು ಕಂಡಿದ್ದೆ.
ಆದರೆ ತನ್ನ ಮಗಳನ್ನು ಮದುವೆಯಾಗುವ ‘ಶಿವ’ನನ್ನು ‘ಕೀಳು ಆಗಿಸಿ, ಅನಿವಾರ್ಯವಾಗಿ ಮದುವೆ ಮಾಡಿಸಲೇ ಬೇಕಾಗಿ ಬಂದ ಮೇಲೂ ಅವಮಾನಿಸಿ, ಕೊನೆಗೆ ಮಗಳೇ ಸುಟ್ಟು ಬೂದಿಯಾಗುವಂತೆ ಮಾಡುವ ದಕ್ಷರನ್ನು ನಾನು ಕತೆಯಲ್ಲಿ ಮಾತ್ರ ಕಂಡಿದ್ದೆ. ಕಣ್ಣಾರೆ ಕಂಡಿರಲಿಲ್ಲ.
 
ಆ ದಿನ ನಾನು `ಅವಮಾನ’ ಎಂದರೇನು, ಅದನ್ನು ಮಾಡುವವನಿಗೆ ಅವಮಾನವೋ, ಅದಕ್ಕೆ ಗುರಿಯಾಗುವವನಿಗೆ ಅವಮಾನವೋ ಎಂದು ಬುದ್ಧನನ್ನು ಕೇಳಲು ನಿರ್ಧರಿಸಿದೆ. ಕೇಳಿದೆ. ಉತ್ತರ ಸಿಕ್ಕಿತು. ಅವಮಾನ ಎಂಬುದು ಇಲ್ಲ ಎಂದುಕೊಳ್ಳುವ ಶಾಂತ ಮನಸ್ಕನಿಗೆ ಅವಮಾನ ಇಲ್ಲ ಎಂದು ಅರ್ಥಮಾಡಿಕೊಂಡೆ. ಬುದ್ಧನನ್ನು ಅಪ್ಪಿಕೊಂಡೆ. ‘ಅವಮಾನಿತನಾದೆ’ ಎಂಬುದು ಕೇವಲ ಭ್ರಮೆ ಎನ್ನುವುದನ್ನು ನಾನು ನನ್ನ ಅಪ್ಪನ ಮಾತನ್ನು ಮಥಿಸುವ ಮೂಲಕವೇ ಚಿಕ್ಕ ಹುಡುಗನಾಗಿದ್ದಾಗಲೇ ಅರ್ಥ ಮಾಡಿಕೊಂಡಿದ್ದೆ. “ಎಲ್ಲಾ ಮಾಯೆ ಮಗೂ” ಎಂಬ ಅವರ ಮಾತನ್ನು ನಾನು ಎಂದೂ ಮರೆಯಲಾರೆ. ಆ ಮೂರು ಶಬ್ದಗಳಲ್ಲಿ ಬ್ರಹ್ಮಾಂಡವೇ ಅಡಗಿದೆ ಎಂದು ಅನಿಸಿ, ಶಾಶ್ವತವಾಗಿ ಮಗುವೇ ಆಗಿರುವುದರಲ್ಲಿ ಇರುವ ಆನಂದಕ್ಕೆ ಸಮನಾದ ಆನಂದ ಬೇರೆ ಯಾವುದರಲ್ಲಿಯೂ ಇಲ್ಲ ಎಂಬ ಭಾವ ಕೂಡ ಶಾಶ್ವತವಾಯಿತು.
ಅನಿವಾರ್ಯವಾಗಿ, ದಕ್ಷ ಮತ್ತು ಅವನ ಚೇಲರ ಸಮಾಧಾನಕ್ಕಾಗಿ ಗುರಿಕಾರ ರೂಪದ ನಮ್ಮೂರ ಇಬ್ಬರು ವಯೋವೃದ್ಧರನ್ನು ಪಡೆದುಕೊಂಡು,  ಅವರ ಜೊತೆ ನಾನು ಸಾದಾ ಉಡುಪಿನಲ್ಲಿ ಮದುವೆಯ ಚಪ್ಪರದ ದ್ವಾರ ತಲಪಿದೆ. ನಾನು ದಿಬ್ಬಣದಲ್ಲಿ ಬರದಿದ್ದುದನ್ನು ಕಂಡು ದಕ್ಷನ ರಕ್ತ ಕುದಿಯಿತು. ದಕ್ಷ ಏನಾದರೂ ‘ಅವಮಾನ’ ಮಾಡಬಹುದು ಎಂದು ಅನಿಸಿತು. ಬೇಕಾದ್ದು ಮಾಡಿಕೊಳ್ಳಲಿ, ನಿನಗೆ ಬೇಕಾದ್ದು ನೀನು ಪ್ರೀತಿಸಿದ ಹುಡುಗಿ ಮಾತ್ರ” ಎಂದು ನನಗೆ ನಾನೇ ಹೇಳಿಕೊಂಡೆ. ಯಾವತ್ತೂ ಈ ‘ಹಿರಿಯರು’ ನನಗೆ ಬೆನ್ನು ನೆಟ್ಟಗೆ ಮಾಡಿ ನಿಲ್ಲುವ ಅವಕಾಶ ನೀಡಲಿಲ್ಲ. ಇವತ್ತು ನನ್ನನ್ನು ಪ್ರೀತಿಸಿದ ಹುಡುಗಿಯ ಕೈಹಿಡಿಯಲು ನೆಟ್ಟಗೆ ನಿಲ್ಲಬೇಕು ಅನಿಸಿತು.
 
ಮದುವೆಗೆ ಮೊದಲ ದೃಶ್ಯ ಸ್ವಲ್ಪ ವಿಶಿಷ್ಟವಾಗಿತ್ತು. ವರ ಮದುವೆಯ ಚಪ್ಪರವನ್ನು ಪ್ರವೇಶಿಸುವಾಗ ಮುತ್ತೈದೆಯರು ಆರತಿಯೆತ್ತಿ ವರನನ್ನು ಸ್ವಾಗತಿಸುವುದು ರೂಢಿ. ಮುತ್ತೈದೆಯರು ಬಂದು ಮದುಮಗನೊಡನೆ ಬಂದಿದ್ದ ಇಬ್ಬರು ವೃದ್ಧ ಗುರಿಕಾರರನ್ನು ಮೊದಲು ಆರತಿಯೆತ್ತಿ ಸ್ವಾಗತಿಸಿದರು. ಅದು ಸರಿಯೆ, ಅದರಲ್ಲಿ ತಪ್ಪಿಲ್ಲ. ಆದರೆ ಅಷ್ಟೆ ಎಂದು ವಧುಪಿತ ದಕ್ಷ ಮುಖ ತಿರುಗಿಸಿ ಅಲ್ಲಿಂದ ಹೋಗಲನುವಾದಾಗ ಮುತ್ತೈದೆಯರು, ಕೈಯಲ್ಲಿ ಆರತಿ ತಟ್ಟೆ ಹಿಡಿದುಕೊಂಡಿರುವಂತೆಯೇ,  “ಮದುಮಗನನ್ನು ಸ್ವಾಗತಿಸಬೇಕಲ್ಲ”ಎಂದರು. ಆಗ ವಧುಪಿತ ಕ್ರೋಧಾವಿಷ್ಟನಾಗಿ, ಜೋರಾದ ದನಿಯಲ್ಲಿ, “ಮದುಮಗ ಯಾಕೆ” ಎಂದು ಹೇಳಿ ಮುಖ ಸೆಟೆದು, ದಕ್ಷನ ಶೈಲಿಯಲ್ಲಿ ದಡದಡನೆ ಅತ್ತ ನಡೆದ. ಇಂಥದೇನಾದರೂ ನಡೆದೇ ನಡೆಯುತ್ತದೆ ಎಂಬ ವರನ ಊಹೆ ನಿಜವಾದರೂ ಈ ವಾಕ್ಯ ವರನಿಗೆ ಬಯಲಾಟದ ವಿದೂಷಕನ ವಾಕ್ಯದಂತೆ ಕೇಳಿಸಿತು. ಆ ಕೆಟ್ಟ ವಾಕ್ಯ ಅಲ್ಲಿದ್ದ `ಸಭಾಸದರಲ್ಲಿ’ ಯಾರ ಮನವನ್ನೂ ತಟ್ಟಲಿಲ್ಲ ಎಂಬುದು ಸೋಜಿಗದ ಸಂಗತಿ! ದಕ್ಷನನ್ನು ಪ್ರಶ್ನಿಸುವ ‘ಗಟ್ಸ್’ ಇರುವವರು ಅಲ್ಲಿ ಯಾರೂ ಇರದಿದ್ದುದು ಏನು ಸೂಚಿಸುತ್ತದೆ ಎಂದು ಯಾರನ್ನು ಕೇಳುವುದು
 
ಆ ಹೊತ್ತು ನನ್ನ ಮನದಲ್ಲಿದ್ದ ಒಂದೇ ಒಂದು ಪರಿತಾಪದ ವಿಷಯವೆಂದರೆ ನನ್ನ ಜೊತೆಗೆ ಬಂದಿದ್ದ ನನ್ನ ಅಮ್ಮ ಮದುವೆ ನಡೆಯುವ ಚಪ್ಪರದಲ್ಲಿ ಕಾಣಿದಿದ್ದುದು. ಕಾರಣ, ಆಕೆ ವಿಧವೆ ಎಂಬುದಾಗಿತ್ತು. ಹೆಣ್ಣಿನ ಮೇಲೆ ಬೀಳುವ ‘ವಿಧವೆ’ ಎಂಬ ಅರ್ಥಹೀನ ಮುದ್ರೆಯ ಬಗ್ಗೆ ನನ್ನಲ್ಲಿರುವ ರೋಷ  ತೊಲಗುವಂಥದೇ ಅಲ್ಲ. ನೂರಾರು ಮೂಢನಂಬಿಕೆ ಮತ್ತು ಕಂದಾಚಾರಗಳಲ್ಲಿ ಇದು ಅತ್ಯಂತ ಅಮಾನವೀಯ!
 
`ಯಶೋದ ನಿನ್ನ ಮಗಳು ನಿಜ. ಆದರೆ ಅವಳು ಈಗಾಗಲೇ ನನ್ನ  ಹುಡುಗಿ’ ಎಂದು ವಧುಪಿತ ದಕ್ಷನಿಗೆ ಮಂದಟ್ಟು ಮಾಡಬೇಕು, ‘ಸಿರಿವಂತಿಕೆಗಿಂತ ಪ್ರೀತಿ ದೊಡ್ಡದು ಎಂದು ವಧುಪಿತ ಅರ್ಥಮಾಡಿಕೊಳ್ಳುವಂತಾಗಬೇಕು ಎಂದು ವರ ನಿರ್ಧರಿಸಿದ್ದ. ರೂಢಿಯಂತೆ, `ಧಾರೆ ಸೀರೆ’ ಎಂಬುದಾಗಿ ಮದುಮಗ ನೀಡುವ ಸೀರೆಯನ್ನೇ ಮದುಮಗಳು ಉಟ್ಟುಕೊಳ್ಳಬೇಕಾದ್ದು ಅನಿವಾರ್ಯ.  ಆ `ಧಾರೆಸೀರೆ’ಯನ್ನು ಮದುಮಗ ಉಡಲು ಕಳಿಸಿಕೊಟ್ಟ. ಆ ಸೀರೆಯನ್ನು ನೋಡಿ ಮದುವೆಯ ಚಪ್ಪರದಲ್ಲಿದ್ದವರಲ್ಲಿ ಅನೇಕರಲ್ಲಿ `ಶಾರ್ಟ್ ಸರ್ಕಿಟ್’ ಉಂಟಾಯಿತು. ‘ಸದ್ದು’ ಇಲ್ಲದ ನಿಶ್ಶಬ್ದ ಗದ್ದಲ ಗೊಂದಲ ಉಂಟಾಯಿತು. ಸಿರಿತನದ ವಾಸನೆ ಅಂಟಿಕೊಂಡಿದ್ದ ಕೆಲವರು ಕ್ಷೀಣವಾಗಿ ಏನೇನೋ ಅಂದರು. ಅತ್ಯಂದ ಕ್ರುದ್ಧನಾಗಿದ್ದ ವಧುಪಿತ ಗೃಹಪತಿ ದಕ್ಷ ಕೊನೆಗೂ ವರನ ಹಸ್ತದ ಮೇಲಿರಿಸಿದ ವಧು ಹಸ್ತದ ಮೇಲೆ ಕಂಚು ಗಿಂಡಿಯ ನೀರು ಎರೆದ. ಮದುವೆ ಎಂದರೆ ಅಷ್ಟೆ, ಅನಂತರ ಊಟ ಅಷ್ಟೆ. ನಿಜವಾಗಿಯೂ ಕುರುಡು ಕಾಂಚಾಣದ ಕುಣಿತವಿಲ್ಲದ, ಪುರೋಹಿತನ ನೆರಳು ಇಲ್ಲದ ಶೂದ್ರರ ಮದುವೆಯೇ ಚೆಂದ.
ಅದರ ನಂತರ ನಡೆದದ್ದೆಲ್ಲ ತುಂಬಾ ಸಿಲ್ಲಿ, ಅದರಲ್ಲಿ ಸ್ವಾರಸ್ಯಕರವಾದುದು ಏನೂ ಇಲ್ಲ. ಎಲ್ಲಾ ನಡೆಯಬೇಕಾದ ರೀತಿಯಲ್ಲೇ ನಡೆಯಿತು ಎನ್ನಬಹುದು. ಒಟ್ಟರ್ಥದಲ್ಲಿ, ಅದು ಇದು ಎಲ್ಲಾ ಸೇರಿ ಅದು ಆಂಶಿಕವಾಗಿ ಕ್ರಿಮಿನಲ್ ಆಗದ ಶಾಂತ ದಕ್ಷಾಧ್ವರವೇ ಆಗಿತ್ತು. ಆ ಮದುವೆಯಲ್ಲಿ  ನೋಡುವಂಥದಿದ್ದುದು ಇಪ್ಪತ್ತು ರುಪಾಯಿ ಬೆಲೆಯ ಕೈಮಗ್ಗದ ಹಸಿರು ಬಣ್ಣದ ಸೀರೆಯುಟ್ಟು  ಹಸೆಕುರ್ಚಿ(ಹಸೆ ಮಣೆ)ಯಲ್ಲಿ ನಿರ್ಲಿಪ್ತಳಾಗಿ ಶಾಂತವಾಗಿ ಕುಳಿತಿದ್ದ ವಧು ಎಂದು ಗೊತ್ತಿದ್ದದ್ದು ವರನಿಗೆ ಮಾತ್ರ! ಸೀರೆಯ ಬೆಲೆ ಎಷ್ಟಿರಬಹುದು ಎಂದು ಸುಮಾರಾಗಿ ಸರಿಯಾಗಿ ಅಂದಾಜಿಸಿದವರ ಮುಖ ಸೊಟ್ಟಗಾಗಿ, “ಹೀಗೂ ಉಂಟೆ” ಎಂದು ತಲೆ ಕೆಡಿಸಿಕೊಂಡರು. “ಒಳ್ಳೆಯ ಧಾರೆಸೀರೆ, ಒಳ್ಳೆಯ ಹಸಿರು ಬಣ್ಣ” ಎಂದುಕೊಂಡವರೂ ಇದ್ದರು. ಈ ಸಂಬಂಧದಿಂದ ನನಗೆ ಏನೋ ದೊಡ್ಡ ಲಾಭವಾಗುತ್ತದೆ ಎಂದುಕೊಂಡು ಹೊಟ್ಟೆಯಲ್ಲಿ ಅಸಿಡಿಟಿ ಉಂಟು ಮಾಡಿಕೊಂಡದ್ದೇ ಗೃಹಪತಿ ದಕ್ಷನ ಒಣ ನೆರಳಿನ ತಂಪಿನಲ್ಲಿದ್ದವರಿಗಾದ ಲಾಭ. ವಿದ್ಯಾವಂತರೂ ತುಸು ಅನುಕೂಲಸ್ಥರೂ ಆಗಿದ್ದ ಗಂಡಸರ ಕುಹಕದ ಮಾತೆಲ್ಲ ವಧುವಿನ ಸೀರೆಯ ಕುರಿತೇ ಆಗಿತ್ತು. ಒಬ್ಬ ವಧುಪಿತನಿಗೆ ಅವಮಾನ ಮಾಡಿದಿ!’ ಎಂದು ಅಬ್ಬರಿಸಿದ. ನಾನು ಮೌನವಾಗಿ ಮುಗುಳ್ನಕ್ಕೆ. ಎಲ್ಲದರಲ್ಲಿಯೂ ನಾನು ಕಂಡ ಮೋಜನ್ನು ಮೌನವಾಗಿಯೇ ಅನುಭವಿಸಿದೆ. ಮದುವೆಗೆ ಬಂದಿದ್ದ ನನ್ನ ಸ್ನೇಹಿತರಿಗೆ ಸೀರೆಯ ಬಗ್ಗೆ ಏನೂ ತಿಳಿಯಲಿಲ್ಲ! ಮದುವೆಯ ವಿಧಿ, ಊಟ ಇತ್ಯಾದಿ ಮುಗಿದು, ನಾನು ನನ್ನ ಹೆಂಡತಿ ಮತ್ತು ನನ್ನ ಅಮ್ಮನ ಜೊತೆ ನನ್ನೂರಿಗೆ ಹೊರಡಲನುವಾದಾಗ, ಮಗಳನ್ನು ದಿಟ್ಟಿಸಿ  ದಕ್ಷ ಗೃಹಪತಿ, “ನಾಳೆ ಸನ್ಮಾನಕ್ಕೆ ಬರುವಾಗ ಇದೇ ಸೀರೆ ಉಟ್ಟುಕೊಂಡು ಬರಬೇಕು!” ಎಂದು ಆಜ್ಞಾಪಿಸಿದ. ನನ್ನ ಮುಗುಳ್ನಗೆ ಮಾಸಲಿಲ್ಲ; ನನ್ನ ಹೆಂಡತಿಯ ನಿರ್ಲಿಪ್ತತೆಗೂ ಚ್ಯುತಿಯಂಟಾಗಲಿಲ್ಲ. ನನ್ನ ಮೇಲೆ ಅಪಾರವಾದ ಪ್ರೀತಿಯಿದ್ದ, ನನ್ನನ್ನು ಚೆನ್ನಾಗಿ ಬಲ್ಲ ನನ್ನ ಚಿಕ್ಕಮ್ಮಂದಿರು ಒಳಹೋಗಿ, ಸಂಪ್ರದಾಯದಂತೆ ನಾನು ಅವರಿಗೆ ಮದುವೆಯ ಉಡುಗೊರೆಯಾಗಿ ನೀಡಿದ ಸೀರೆಯನ್ನು ಉಟ್ಟುಕೊಂಡು ಬಂದರು. ಅದು ಪ್ರೀತಿಯನ್ನು ವ್ಯಕ್ತಪಡಿಸುವ ಧೈರ್ಯ! ಈಗ ಸುಮಾರು ಐವತ್ತು ವರ್ಷ ಕಳೆದಿದೆ. ಬಹ್ವಂಶ ಎಲ್ಲವೂ ಕಾಲಗರ್ಭ ಸೇರಿದೆ.
 
ಮೂರು ದಿನಗಳ ಬಳಿಕ, ವಧುಪಿತ ದಕ್ಷನ ಆಜ್ಞೆಯಂತೆ ನಾವಿಬ್ಬರು ವಿಧಿವತ್ತಾಗಿ ನನ್ನ ‘ಮಾವ’ ಆದ ಮಾವನ ಮನೆಗೆ ಹೋದೆವು ಯಶೋದ ಅದೇ ಹಸಿರುಬಣ್ಣದ ಇಪ್ಪತ್ತು ರುಪಾಯಿ ಬೆಲೆಯ ಮಗ್ಗದ ಸೀರೆ ಉಟ್ಟಿದ್ದಳು. ಅಲ್ಲಿ ನಮ್ಮನ್ನು ಪ್ರೀತ್ಯಾದರದಿಂದ ಸ್ವಾಗತಿಸಿದ್ದು, ಊಟ ಇಕ್ಕಿದ್ದು, ಸನ್ಮಾನಿಸಿದ್ದು, ಕಣ್ಣೀರು ಮಿಡಿದದ್ದು ಎಲ್ಲಾ ಯಶೋದಳ ಅಮ್ಮ. ನಿಜವಾಗಿ ಅಲ್ಲಿ ಇದ್ದ ಪ್ರೀತಿ, ಆದರ, ಆತಿಥ್ಯ, ಕರುಣೆ ಬೆಳಕು ಎಲ್ಲವೂ ಅಮ್ಮ ಆಗಿತ್ತು! ಅಮ್ಮ ಎನ್ನುವುದು ಮನೆಯೊಳಗಿನ ಒಬ್ಬ ಜೀವಿ ಅಲ್ಲ; ಇಡೀ ಮನೆಯೇ ಅಮ್ಮ ಆಗಿರುತ್ತದೆ. ಸಾವಿಲ್ಲದ್ದು ಅಮ್ಮ ಮಾತ್ರ. ನನ್ನ ಬದುಕಿನಲ್ಲಿ ನಾನು ಕಂಡ ಇಬ್ಬರು ಅಸದೃಶ ಅಮ್ಮಂದಿರೆಂದರೆ, ನನ್ನ ಅಮ್ಮ ಮತ್ತು ನನ್ನ ಹೆಂಡತಿಯ ಅಮ್ಮ. ಇಬ್ಬರೂ ಅಸದೃಶ ಅಮ್ಮಂದಿರು ಮಾತ್ರವಲ್ಲ, ಅಸದೃಶ ಅತ್ತೆಯಂದಿರೂ ಆಗಿದ್ದರು. ಈ ಕಾರಣಕ್ಕೇ ನನ್ನ ಬರಹದಲ್ಲಿ ಕೆಲವಡೆ ಸ್ತ್ರೕಪರವಾದ ನಿಲುವು ಮತ್ತು ಒಲವು ಕಾಣಿಸಿದರೆ, ನನಗೆ ಆ ಬಗ್ಗೆ ಸಂತೋಷವಿದೆ.
 
ಮದುವೆಯ ನಂತರ, ಸ್ವಲ್ಪ ಕಾಲ ಕಳೆದ ನಂತರ. ಯಶೋದಳ ತಾಯಿತಂದೆ ಮತ್ತು ಮನೆಯವರಿಂದ ತೊಡಗಿ ನಾನು ಮತ್ತು ಯಶೋದ ನಮ್ಮ ಹತ್ತಿರದ ಎಲ್ಲಾ ಬಂಧು ಬಾಂಧವರ ಮನೆಗೆ ಹೋಗಿ ಎಲ್ಲರೊಡನೆಯೂ ಸೌಹಾರ್ದದಿಂದ ಮಾತಾಡಿ, ಎಲ್ಲರ ಜೊತೆ ಮದುವೆಗೆ ಮೊದಲಿದ್ದ ಪ್ರೀತಿ ವಿಶ್ವಾಸದಿಂದ ನಡೆದುಕೊಂಡಿದ್ದೇವೆ. ನಾವು ಕಂಡಂತೆ, ವಧುಪಿತನಿಂದಾರಂಭವಾಗಿ ನಮ್ಮ ಜೊತೆ ಎಲ್ಲರೂ ಪ್ರೀತಿಯಿಂದ ನಡೆದುಕೊಂಡಿದ್ದಾರೆ. ‘ಯಾರೂ ಪೂರ್ಣ ಕೆಟ್ಟವರಲ್ಲ, ಯಾರೂ ಪೂರ್ಣ ಒಳ್ಳೆಯವರಲ್ಲ. ಬದುಕಿನುದ್ದಕ್ಕೂ ಮನುಷ್ಯನ ಮನಸ್ಸು ನಡೆನುಡಿ ಒಂದೇ ರೀತಿ ಇರುವುದಿಲ್ಲ’ ಎಂದು ನಾನು ಎಂದೋ ಅರ್ಥಮಾಡಿಕೊಂಡಿದ್ದೆ. ಆದರೆ ಮದುವೆಯ ದಿನ ನಾನು ಮಾಡಿದ್ದು ಸರಿಯಲ್ಲ’ ಎಂಬ ಅರಿವಿನ ನೋವು ಅಳಿಸಿಹೋಗದಂತೆ ನನ್ನಲ್ಲಿ ಉಳಿದುಕೊಂಡಿದೆ. ಅದ್ಯಾವುದೋ ರೋಷ ಸ್ವಲ್ಪ ಕಾಲ ಬುದ್ಧನನ್ನು ಮರೆಯುವಂತೆ ಮಾಡಿತ್ತು! ಕೆಲ ಕಾಲದ ನಂತರ, “ನೀನು ಮಾಡಿದ್ದರಲ್ಲಿ ತಪ್ಪೇನೂ ಇಲ್ಲ, ಆ ಮನುಷ್ಯನ ಅಹಂಕಾರಕ್ಕೆ ಹಾಗೆ ಮಾಡಿದ್ದು ಸರಿ” ಎಂದು ನನ್ನ ಬಳಿ ಹೇಳಿದವರಿಂದ ನನಗೆ ನೋವಿನ ನೆನಪೊಮ್ಮೆ ಬಂತೇ ವಿನಾ ಸಮಾಧಾನ ಸಿಗಲಿಲ್ಲ. ಸಮಾಧಾನ ನಮಗೆ ನಾವೇ ಕೊಟ್ಟುಕೊಳ್ಳಬೇಕಲ್ಲದೆ ಅನ್ಯರಿಂದ ಕೊಡಲು ಸಾಧ್ಯವಿಲ್ಲ ಎಂದು ನಾನೆಂದೋ ಅರಿತುಕೊಂಡಿದ್ದೇನೆ.  ನೆನಪಿನಲ್ಲಿಡಬಾರದ್ದನ್ನೆಲ್ಲ ನಿಧಾನವಾಗಿ ಒಂದೊಂದನ್ನೇ ಮರವೆಯ ಕಡಲಿಗೆಸೆದು, ನೆನಪಿಸಿಕೊಳ್ಳಬೇಕಾದ ಅಗತ್ಯವಿದ್ದಾಗ ಮಾತ್ರ ಮರವೆಯ ಕಡಲಿಗೆ ಒಂದು ಗಾಳ ಎಸೆದು ಈಚೆಗೆಳೆದು ನೋಡಿ, ಮನದಲ್ಲಿ ಓದಿ, ನೆನಪಿನ ಕಣ್ಣು ಮುಚ್ಚಿ ಮತ್ತೆ ಕಡಲಿಗೇ ಎಸೆಯಬೇಕಾದ್ದು ಮನುಷ್ಯನಾಗಿ ಬದುಕುವವನು ಮಾಡಬೇಕು; ಅದರಲ್ಲಿ ಶಾಂತಿ ಸಮಾಧಾನ ಇದೆ ಎಂದು ನಾನಂದುಕೊಂಡಿದ್ದೇನೆ.
 
ನಮ್ಮ ಮುಂದೆ ಯಾರೂ ಕುಹಕದ ಮಾತು ಆಡಲಿಲ್ಲ. ಹಿಂದೆ ಆಡಿಕೊಂಡರೆ ಅದನ್ನು ಕೇಳಿಸಿಕೊಳ್ಳುವ ಕಿವಿ ನಮಗೆ ಇಲ್ಲವೇ ಇಲ್ಲ. ಅಷ್ಟೇ ಅಲ್ಲವೆ ಈ ಸಮಾಜದಲ್ಲಿ ಸಮಾಜ ಜೀವಿಯಾಗಿ, ಸಾಯುತ್ತಾ ಇರದೆ, ಬದುಕುತ್ತ ಇರುವುದರೊಳಗಿನ ಸಂತೋಷ
 
ವಾಸ್ತವದಲ್ಲಿ, ಮದುವೆ ಎಂಬುದು ಅತ್ಯಂತ ಸ್ವಾರಸ್ಯರಹಿತ ವ್ಯವಹಾರ. ಅದು ಒಂದು ಸಾಂಸ್ಕೃತಿಕ ಕಾರ್ಯಕ್ರಮವಲ್ಲ, ಧಾರ್ಮಿಕ ಕಾರ್ಯಕ್ರಮವೂ ಅಲ್ಲ. ಅದು ಅಪ್ಪ ಅಮ್ಮಂದಿರು  ಮತ್ತು   ಹಿರಿಯರು ಎಂದನಿಸಿಕೊಳ್ಳುವವರು  ತಮ್ಮ ಸಬ್ಕಾನ್ಶಸ್ ಮೈಂಡಿನಲ್ಲಿ  ತಮ್ಮ ಬಾಲ್ಯವನ್ನು ಸ್ಮರಿಸುತ್ತಾ ಗೊಂಬೆಗಳ ಬದಲು ತಮ್ಮ ಬೆಳೆದ ಮಕ್ಕಳನ್ನು ಕೂರಿಸಿ ಆಡುವ ತಮ್ಮದೇ ಆದ ಹಟದ ಗೊಂಬೆಯಾಟ. ಆದ್ದರಿಂದಲೇ ಆ ಆಟದಲ್ಲಿ  ಮಕ್ಕಳು ಕಾಣಿಸುವ ಎಲ್ಲಾ ವಿಧದ ಹಟ ಮತ್ತು ಹೂಟ. ಈ ಆಟದಲ್ಲಿ  ಎಲ್ಲರಿಗೂ ಸಿಗುವ ಸಂತೋಷ  ಕೂಡ  ಕ್ಷಣಿಕ. ಸಂಪಾದನೆ ಶೂನ್ಯ. ಆದರೂ ಕ್ಷಣಿಕ ಸಂಭ್ರಮದ ಮೋಹ ಬಿಡದು. ಬಿಡಬೇಕೆಂಬ ಮನಸ್ಸಿದ್ದರೂ  ಮನುಷ್ಯ  ಎಂದರೆ  ಕೇವಲ ಕಿವಿ ಮತ್ತು ನಾಲಿಗೆ  ಎಂದುಕೊಂಡಿರುವವರಿಗೆ ಧೈರ್ಯ ಎಲ್ಲಿಂದ ಬರಬೇಕು ಇಂಥ ಒಂದು ಮಣ್ಣಿನ ಗೊಂಬೆಯಾಟಕ್ಕೆ ಲಕ್ಷಗಟ್ಟಲೆ, ಕೋಟಿಗಟ್ಟಲೆ ಹಣ ಮತ್ತು ಕೋಟಿಗಟ್ಟಲೆ ಮತ್ತು ಕಿಲೋಗಟ್ಟಲೆ ಚಿನ್ನ ಬೇಕೆ ಮನುಷ್ಯರೇ ತೀರ್ಮಾನಿಸಬೇಕು. ದೇವಾನುದೇವತೆಗಳೂ ಅಲ್ಲ, ಸುಪ್ರೀಮ್ ಕೋರ್ಟೂ ಅಲ್ಲ.
‘ಮದುವೆ ಎನ್ನುವುದು ಕೇವಲ ಒಂದು ಸಾಮಾಜಿಕ ವಿಧಿ, ಒಂದು ಸ್ವಾರಸ್ಯರಹಿತ ವ್ಯವಹಾರ, ಅಷ್ಟೇ’  ಎನ್ನುವುದಾದರೆ, ಬದುಕಿನಲ್ಲಿ ಸ್ವಾರಸ್ಯಕರವಾದುದು ಬೇರೆ ಏನು ಎಂದು ಕೇಳುವವರಿದ್ದಾರೆ, ನಿಜ. ಮದುವೆ ಸ್ವಾರಸ್ಯಕರ ಎನಿಸಬೇಕಾದರೆ, ಕುರುಡು ಕಾಂಚಾಣದ ಕುಣಿತವಿಲ್ಲದೆ ಸರಳವಾಗಿದ್ದು, ಸಾಂಸ್ಕೃತಿಕವಾಗಿದ್ದು, ಅಸಹ್ಯಕರ ಶಬ್ದರಾಕ್ಷಸನ ಅಟ್ಟಹಾಸವಿಲ್ಲದೆ ನಡೆಯಬೇಕು. ಎಲ್ಲಕ್ಕಿಂತ ಮುಖ್ಯವಾಗಿ ಅಲ್ಲಿ ಸೇರುವ ಪ್ರತಿಯೊಬ್ಬರ ಹೃದಯದಲ್ಲಿಯೂ ಪ್ರೀತಿ ಎಂಬುದಿರಬೇಕು.
ಪ್ರೀತಿಯಲ್ಲದ್ದನ್ನು ನನಗೆ ಕಾಣಲು ಸಾಧ್ಯವಾಗುವುದೇ ಇಲ್ಲ. ಇದಕ್ಕೆ ಕಾರಣ, ನನ್ನ ತಾಯಿತಂದೆಯರ ಮೌನದಲ್ಲಿ ನೆಲೆಯಾಗಿದ್ದ ನಡೆನುಡಿಯನ್ನು ಕಂಡು ನಾನು ಅಂತೆ ಬದುಕಲು ಕಲಿತದ್ದು. ಅವರು ಯಾವ ಬಗೆಯ ಪೂಜೆಯನ್ನೂ ಮಾಡಿಸಿದ್ದಿಲ್ಲ; ನಾನೂ ಮಾಡಿಸಿದ್ದಿಲ್ಲ. ಹಾಗೆಂದು ನಾನೇನೂ ಅನನ್ಯ ಅಲ್ಲ. ನನ್ನ ಸ್ಮೇಹಿತರಲ್ಲೇ ನನ್ನಂಥವರು ಹಲವರಿದ್ದಾರೆ.
ನೂರಾರು ಪೂಜೆಗಳಿವೆ. ನೂರಾರು ಮೂಢನಂಬಿಕೆಗಳಿವೆ. ಅವುಗಳಿಗೆ ಯಾವ ಅರ್ಥವೂ ಇಲ್ಲ. ಯಾವುದೇ ಹೆಸರಿನ, ಯಾವುದೇ ವಿಧದ ‘ದೇವರ ಪೂಜೆ’ ಎಂಬುದು ‘ಕೇವಲ ಪೂಜೆ’. ಯಾಕೆಂದರೆ, ಯಾರೂ ದೇವರನ್ನು ಪ್ರೀತಿಸುವುದು ಸಾಧ್ಯವಿಲ್ಲ; ದೇವರು ಕೂಡ ಯಾರನ್ನೂ ಪ್ರೀತಿಸುವುದಿಲ್ಲ. ಮನುಷ್ಯನಲ್ಲಿರುವ ‘ಕೇವಲ ಪ್ರೀತಿ’ಯ ಆಳದಲ್ಲಿ ಪೂಜಾಭಾವ ಇರಬಹುದು. ಆ ಆಳವಾಗಲಿ, ಭಾವವಾಗಲಿ ‘ಕೇವಲ ಪೂಜೆ’ಯಲ್ಲಿ ಇಲ್ಲ. ಮನೆಯಲ್ಲಾಗಲಿ, ಮನೆಯ ಹೊರಗಾಗಲಿ, ದೇವಾಲಯದಲ್ಲಾಗಲಿ ಅಲ್ಲಿ ನಡೆಯುವ ‘ಸಾಂಸ್ಕೃತಿಕ’ವಾದ ಉತ್ಸವಕ್ಕೆ ಅರ್ಥವಿದೆ. ಅದರಲ್ಲಿ ಆನಂದವಿದೆ. ಅದನ್ನು ಒಂದು ಸಾಂಸ್ಕೃತಿಕ ಆಟ ಅಥವಾ ನಾಟಕ ಎಂದು ಪರಿಗಣಿಸಿದರೂ, ಅದರಲ್ಲಿ ಅರ್ಥ ಮತ್ತು ಸೌಂದರ್ಯ ಎರಡನ್ನೂ ಕಾಣಬಹುದು. ಅಂಥ ಅರ್ಥ ಮತ್ತು ಸೌಂದರ್ಯ ಗ್ರಂಥದಲ್ಲಿಯೂ ಇದೆ, ಗ್ರಂಥಾಲಯದಲ್ಲಿಯೂ ಇದೆ, ಗ್ರಂಥಸಮ್ಮೇಳನದಲ್ಲಿಯೂ ಇದೆ. ಹಣದ ಹಮ್ಮು ಪ್ರದರ್ಶಿಸುವ, ಹಣ ಪೋಲು ಮಾಡುವ ವೈಭವದಲ್ಲಿ ಇಲ್ಲ. ಬಗೆಬಗೆಯ ಮೂರ್ತಾಮೂರ್ತ ‘ಪೂಜೆ’ಗಳ ಕಗ್ಗಂಟಿಗೆ ಸಿಲುಕದೆ ‘ಕೇವಲ ಮನುಷ್ಯ’ನಾಗಿ ಬದುಕುವುದು ಬಹಳ ಸುಲಭ. ಅದಕ್ಕೆ ಇರಬೇಕಾದ್ದು ಮಗುವಿನ ಮನಸ್ಸು ಅರ್ಥಾತ್ ನಿಷ್ಕಲ್ಮಶ, ನಿರ್ಮಲ ಹೃದಯ. ಮನಸ್ಸಿನಲ್ಲಿ ಇರಿಸಿಕೊಳ್ಳಬೇಕಾದ್ದು ಪ್ರೀತಿ ಮತ್ತು ವಿಚಾರದೀಪ್ತಿ. ಕಿತ್ತೆಸೆಯಬೇಕಾದ್ದು ಮನಸ್ಸಿನಲ್ಲಿ ನೆಲೆಯೂರಿಕೊಳ್ಳಲು ಯತ್ನಿಸುವ ದ್ವೇಷ, ಪೂರ್ವಗ್ರಹ, ಅಸೂಯೆ, ಮೋಹ, ದುರಾಸೆ ಇತ್ಯಾದಿ ಕಳೆಗಳನ್ನು. ಬದುಕಿರುವಾಗಲೇ ಮುಕ್ತತೆಯನ್ನು ಅನುಭವಿಸುವ ಬಗೆ ಇದೇ ಅಲ್ಲವೆ
 
ಗಂಡಹೆಂಡತಿಯಾದವರ ಬದುಕು ಗೆಲ್ಲುವುದಕ್ಕೆ ಅಥವಾ ಸೋಲುವುದಕ್ಕೆ. ಸುಖಮಯವಾಗುವುದಕ್ಕೆ ಅಥವಾ ದುಃಖಮಯವಾಗುವುದಕ್ಕೆ  ಅಥವಾ ಅವರು ತಮ್ಮ ಅಪ್ಪ ಅಮ್ಮಂದಿರೊಂದಿಗೆ ಅತ್ತೆ ಮಾವಂದಿರೊಂದಿಗೆ ಭವಿಷ್ಯದಲ್ಲಿ  ಪ್ರೀತಿಯಿಂದಿರುವುದಕ್ಕೆ ಅಥವಾ ಪ್ರೀತಿಯಿಂದಿಲ್ಲದಿರುವುದಕ್ಕೆ  ಮತ್ತು  ಈ  ಮದುವೆಯೆಂಬ ವ್ಯವಹಾರಕ್ಕೆ  ಯಾವ ಸಂಬಂಧವೂ ಇಲ್ಲ.  ನಿಜವಾದ ಗಂಡ-ಹೆಂಡತಿ ಎಂಬ ಸಂಬಂಧವನ್ನು ಸೃಷ್ಟಿಸುವುದು ಮದುವೆ ಎಂಬ ಸಮಾರಂಭ ಅಲ್ಲ ಎನ್ನುವುದು ಎಲ್ಲರಿಗೂ ಗೊತ್ತಿದೆ. ‘ಪ್ರೀತಿ’ ಎಂಬುದರ ಹೊರತು ಮದುವೆ ಎಂಬುದರಲ್ಲಿ ಬೇರೆ ಏನೂ ಇಲ್ಲ.
ತಂದೆತಾಯಿ ತಮ್ಮ  ಮಕ್ಕಳ ಬಗ್ಗೆ ಕಟ್ಟಿಕೊಳ್ಳುವ ಕಲ್ಪನೆ ಏನು ಅವರು ತಮ್ಮ ವಸ್ತುಗಳು, ತಾವು ಇಟ್ಟಲ್ಲಿ ಇರಬೇಕು, ಇಟ್ಟಂತೆ ಇರಬೇಕು ಎಂಬಂತೆ ನಡೆದುಕೊಳ್ಳುವುದರಲ್ಲಿ ಅವರಿಗೆ ಸಿಗುವ ಸುಖ ಏನು ತಮ್ಮ ಮಕ್ಕಳಿಂದ ತಮಗೆ ಸುಖ ಆರಾಮ ದೊರೆಯಬೇಕು ಎಂಬ ನಿರೀಕ್ಷೆ  ಎಷ್ಟು ಸರಿ ಅವರಿಂದ ತಾವು ಬಯಸುವ ಸುಖ ಸಿಕ್ಕೇ ಸಿಗುತ್ತೆ ಎಂದು ನಂಬುವುದು ಎಷ್ಟು ಸೂಕ್ತ
ಮನುಷ್ಯ ತನ್ನ ಸುಖ ದುಃಖಗಳಿಗೆ ತಾನೇ ಜವಾಬ್ದಾರ. ಮಕ್ಕಳು ಅಥವಾ ಬೇರೆಯವರು ಅದಕ್ಕೆ ಜವಾಬ್ದಾರರಲ್ಲ.  ಮಕ್ಕಳಿಂದ ಸಿಕ್ಕ ಸುಖ ಅಥವಾ ದುಃಖಕ್ಕೆ ಮಕ್ಕಳೂ ಕಾರಣರಲ್ಲ. ಅದು ತಾಯಿತಂದೆಯರ ಕರ್ಮದ ಫಲವೂ ಅಲ್ಲ. ಮಕ್ಕಳು ಬೇಕೆನಿಸಿದರೆ ಪಡೆದು, ಸಾಕಿ ಸಲಹಿ ದೊಡ್ಡವರನ್ನಾಗಿ ಮಾಡಿ, ಸಾಧ್ಯವಿರುವಷ್ಟು ವಿದ್ಯೆ ಬುದ್ಧಿ ನೀಡಿ, ಬದುಕಿನ ದಾರಿ ತೋರಿಸಿದರೆ, ತಾಯಿ ತಂದೆಯರ ಜವಾಬ್ದಾರಿ ಮುಗಿಯಿತು.  ಅಂದರೆ, ಅದರ ಜೊತೆಗೆ ಪ್ರೀತಿ ಕೂಡ ಮುಗಿಯಿತು ಎಂದು ಅರ್ಥವಲ್ಲ. ಸಾಧ್ಯವಾದರೆ, ನಿಷ್ಕಾಮ ಪ್ರೀತಿ ಒಳ್ಳೆಯದು, ಅದು ಸಾಧ್ಯವಾಗದಿದ್ದರೆ, ಪ್ರೀತಿಯನ್ನು ಒಂದು ವಿಧ ದಾಹ ಅಥವಾ ಒಂದು ಬಗೆ ಹಸಿವು ಎಂದು ಪರಿಭಾವಿಸಿಕೊಳ್ಳದಿರುವುದೊಳ್ಳೆಯದು. ಒಟ್ಟಿನಲ್ಲಿ, ಭ್ರಮನಿರಸನಗೊಂಡು ಎದೆಯೊಡೆದುಕೊಳ್ಳದಿರುವುದು ಅಪ್ಪ ಅಮ್ಮಂದಿರಿಗೂ ಒಳ್ಳೆಯದು, ಮಕ್ಕಳಿಗೂ ಒಳ್ಳೆಯದು. ಈ ವಿಚಾರ ಪ್ರಜ್ಞೆಯಲ್ಲಿದ್ದರೆ, ಮಕ್ಕಳಿಗೋಸ್ಕರ ಲಕ್ಷಗಟ್ಟಲೆ ಕೋಟಿಗಟ್ಟಲೆ ಸಂಪಾದಿಸುವ, ಅದಕ್ಕಾಗಿ ಭ್ರಷ್ಟ ಬದುಕನ್ನು ಬದುಕುವ ಅಗತ್ಯ ಮಕ್ಕಳನ್ನು ಪಡೆದವರಿಗೆ ಕಾಣಲಿಕ್ಕಿಲ್ಲ. ಮತ್ತಷ್ಟು ಮಗದಷ್ಟು ಸಂಪಾದಿಸಿ ಮಕ್ಕಳ ಮುಂದೆ ಹಣದ ರಾಶಿ ಹಾಕಿ, ಅವರ ಏಳಿಗೆಯ ಬಗ್ಗೆ ರಾತ್ರಿ ಹಗಲು ಚಿಂತಿಸಿ, ಅವರ ಗೆಲುವುಗಳನ್ನು ತಮ್ಮ ಗೆಲುವುಗಳೆಂಬಂತೆ ಸಂಭ್ರಮಿಸಿ ಭ್ರಮನಿರಸನಗೊಳ್ಳುವವರ ಸಂಖ್ಯೆಯೇನೂ ಸಣ್ಣದಲ್ಲ. ಭ್ರಮನಿರಸನಗೊಳ್ಳುವ ತನಕ ಇವರಿಗೆ ಹೊಳೆಯದಿರುವ ಒಂದೇ ಒಂದು ವಿಚಾರವೆಂದರೆ, ಅವರವರ ಬದುಕು ಅವವರವರದೇ ಎಂಬುದು.
 
ಬದುಕಿನ ಎಲ್ಲಾ ಆಯಾಮದಲ್ಲಿಯೂ ವೇಗ ಸೇರಿಕೊಂಡಿರುವಂತೆ, ವಿವಾಹ ಸಂಬಂಧದ ವಿಚಾರದಲ್ಲಿಯೂ ಈಗೀಗ ಬದಲಾವಣೆ ಸ್ವಲ್ಪ ವೇಗವಾಗಿಯೇ ಆಗುತ್ತಲಿದೆ.  ಸುತ್ತಮುತ್ತ  ತಮ್ಮ ಇಷ್ಟದಂತೆ ಮದುವೆಯಾದ, ಜಾತಿಯ ಕಟ್ಟನ್ನು ಮುರಿದು ಮದುವೆಯಾದ ಜೋಡಿಗಳು ಹೆಚ್ಚು ಹೆಚ್ಚು  ಕಾಣಿಸುತ್ತಿವೆ. ಅವರ ಇಷ್ಟ; ನಮಗೇನಾಗಬೇಕು, ನಾವು ನಿಂತು ಮದುವೆ ಮಾಡಿಸಿದ್ದೇವೆ. ಅವರು ಚೆನ್ನಾಗಿರುವುದು ಮುಖ್ಯ ಎನ್ನುವ ತಾಯ್ತಂದೆಯರ ಸಂಖ್ಯೆಯೂ ವೃದ್ಧಿಸಿದೆ. ಹಾಗೆಂದು ಮದುವೆಯ ಸಮಾರಂಭಕ್ಕಾಗಿ ವರಭಿಕ್ಷೆಗಾಗಿ ಲಕ್ಟಗಟ್ಟಲೆ ಸುರಿಯುವವರ ಸಂತತಿ ಕ್ಷೀಣಿಸಿಲ್ಲ.  ಅಂಥ ಮದುವೆಗಳನ್ನೇ ದೃಷ್ಟಿಯಲ್ಲಿರಿಸಿಕೊಂಡು ಎಲ್ಲೆಲ್ಲಿಯೂ ಕಲ್ಯಾಣ ಮಂದಿರಗಳು ಮೇಲಕ್ಕೇಳುತ್ತಲಿವೆ. ಅದಕ್ಕೆ ಸಂಬಂಧಿಸಿದ ಬೇರೆ ಬೇರೆ ವಾಣಿಜ್ಯ ವ್ಯವಹಾರಗಳಲ್ಲಿಯೂ ವೃದ್ಧಿಯಾಗಿದೆ. ವಿವಾಹವೆಂಬ, ಬದುಕಿನ  ಪರಿವೇಷದಲ್ಲಿ ಯಾವ ಸಾಧನೆಯೂ ಅಲ್ಲದ, ‘ವಿವಾಹ ಸಮಾರಂಭ’ವು ಬಹುಮಟ್ಟಿಗೆ ಒಂದು ಇಂಡಸ್ಟ್ರಿಯ ರೂಪ ತಳೆದಿದೆ. ಕೆಲವೇ ಮಂದಿ ಅದನ್ನು ಸರಳವಾಗಿ, ದುಂದುವೆಚ್ಚ  ಇಲ್ಲದೆ ಮಾಡಿ ಮುಗಿಸುವ ಧೈರ್ಯ  ತೋರುತ್ತಿದ್ದಾರೆ.
 
‘ಮದುವೆಯಾಗುತ್ತಿದ್ದೇನೆ’ ಎಂದು ಚಂದ್ರಲೋಕದಿಂದ  ಹೇಳಿದರೂ ನಮಗೇನೂ  ಆಶ್ಚರ್ಯ ಅಥವಾ ಗಾಬರಿ ಆಗುವುದಿಲ್ಲ ಎಂದು ನಮ್ಮ ಮೂವರು ಮಕ್ಕಳಿಗೂ ಗೊತ್ತಿತ್ತು. ಮದುವೆಯ ವಿಷಯ ಹೀಗೆ  ತಮಾಷೆಯಾಗಿಯೇ ಇರಬೇಕು, ನಿಗೂಢವಾಗಿ ಬಡಬಾನಲದಂತೆ ಒಳಗೊಳಗೇ ಕುದಿದು ಸ್ಫೋಟಿಸಬಾರದು ಎಂದು ನಂಬಿದವರು ನಾವೆಲ್ಲರೂ. ಆದ್ದರಿಂದ ಮದುವೆಯ ವಿಚಾರ, ಪ್ರೀತಿ ಪ್ರೇಮ ಇತ್ಯಾದಿಗಳನ್ನು ಅದು ಆರಂಭವಾದೊಡನೆ ಅದರ ಸುಳಿವು ಕೊಟ್ಟುಬಿಡಿ. ನಮಗೂ  ಸಮಾಲೋಚನೆಗವಕಾಶವಿರಲಿ ಎಂದು ಹೇಳುತ್ತಾ ಬಂದವನು ನಾನು.  ಮತ್ತೆ ಬದುಕು ಎಂದರೆ ಏನು ಎಷ್ಟು, ಅದಕ್ಕಾಗಿ ಮಾಡಬೇಕಾದ್ದೇನು ಎಷ್ಟು ಎಂದು ನಮಗೆ ತಿಳಿದಿರುವಷ್ಟು ಅವರಿಗೂ ತಿಳಿದಿದೆ.  ಮದುವೆಯ ಬಗ್ಗೆ ಗದ್ದಲ ಗೊಂದಲ, ಪ್ರತಿಷ್ಟೆಯ ಪ್ರದರ್ಶನ ಮಾಡುವುದು ಶುದ್ಧ ಮೂರ್ಖತನ ಎಂದು ಬಹುತೇಕ ಎಲ್ಲರಿಗೂ ಗೊತ್ತಿದೆ. ಗೊತ್ತಿದ್ದೂ  ಅದನ್ನೇ ಮಾಡುವುದನ್ನು ಅದೃಷ್ಟವಾದವೆಂದು ಹೇಳದೆ, ಬೇರೇನು ಹೇಳಬಹುದು
 
‘‘ನಮ್ಮ ಮದುವೆಯ ಬಗ್ಗೆ ನೀವು ಯಾವತ್ತೂ ಯೋಚಿಸಬಾರದು. ಅದು ನಮ್ಮದೇ ಜವಾಬ್ದಾರಿ’’  ಎಂದು ನಮ್ಮ ಮೂವರು ಮಕ್ಕಳು ಯಾವಾಗಲೇ ಹೇಳಿಬಿಟ್ಟಿದ್ದಾರೆ. ಮಗ ಜಾತಿಯ ಗಡಿಯಾಚೆ ಹೋಗಿ ಕೊಡಗಿನ ಹುಡುಗಿಯನ್ನು ಮದುವೆಯಾಗಿದ್ದಾನೆ. ಒಬ್ಬಳು ಮಗಳು ಮತದ ಎಲ್ಲೆಯಾಚೆ ಹೋಗಿ ಕೇರಳದ ಹುಡುಗನನ್ನು ಮದುವೆಯಾಗಿದ್ದಾಳೆ. ‘ನಾನು ಯಾರನ್ನಾದರೂ  ಮದುವೆಯಾದರೆ ನಿಮಗೇನನಿಸುತ್ತದೆ’ ಎಂದು ಯಾವಾಗಲೂ ತಮಾಷೆಯಾಗಿ ಕೇಳುತ್ತಿದ್ದ ಮೂರನೆಯವಳಾದ ಮಗಳು ಸ್ಕಾಲರ್ಶಿಪ್ ಪಡೆದುಕೊಂಡು ಅಮೆರಿಕೆಯಲ್ಲಿ ಓದಿ ಅಲ್ಲೇ ರಾಜಸ್ಥಾನದ ಹುಡುಗನನ್ನು ಮದುವೆಯಾಗಿದ್ದಾಳೆ. ಹೀಗೆ, ಎಲ್ಲರೂ ಒಟ್ಟು ಸೇರಿದಾಗ ನಮ್ಮ ಮನೆಯಲ್ಲಿ ಇಂಗ್ಲಿಷೂ ಸೇರಿ ಆರು ಭಾಷೆಗಳಾಗುತ್ತವೆ. ಐದು ಸಂಸ್ಕೃತಿಗಳಾಗುತ್ತವೆ. ಇಂಗ್ಲಿಷ್ ಕೇವಲ ಭಾಷೆ ನಮ್ಮ ಸಂಸ್ಕೃತಿ ಅಲ್ಲ. ಎಲ್ಲರೂ ಸಂತೋಷದಿಂದ ಇದ್ದಾರೆ. ನಾವು, ಅಪ್ಪ ಅಮ್ಮ ಕೂಡ ಅವರ ಜೊತೆ ಸಂತೋಷದಿಂದ ಇದ್ದೇವೆ. ಮಗ ಅಥವಾ ಮಗಳು ಅನ್ಯ ಜಾತಿಯಾತಯಾಕೆಯನ್ನು ಮದುವೆಯಾದುದಕ್ಕೆ ಸಾಯುವ ವರೆಗೂ, ಸಾಯುವಾಗಲೂ ಅವರ ಮುಖ ನೋಡಲಿಚ್ಛಿಸದ ತಂದೆ ತಾಯಿಯಿದ್ದರು. ಈಗಲೂ ಇದ್ದಾರೇನೋ. ಇರಬಹುದು.  ಅದಕ್ಕಿಂತ ಭೀಕರವಾದ ಮರ್ಯಾದಾ ಹತ್ಯೆ ನಡೆಯುತ್ತಿರುವುದನ್ನು ನೋಡಿದರೆ ನಮ್ಮ ಸಮಾಜ ಇನ್ನೂ ‘ಶುದ್ಧ’ ಆಗಿಲ್ಲ ಎಂದನಿಸುತ್ತದೆ. ನಮ್ಮ ದೇಶದಲ್ಲಿ ‘ಶುದ್ಧ’ ಯಾರಿಂದಲೂ ಮಾಡಲು ಸಾಧ್ಯವಿಲ್ಲ. ಮನುಷ್ಯ ತಾನೇ ‘ಶುದ್ಧ’ ಆಗಬೇಕು.
 
‘ನಮಗೇನಾಗಬೇಕು ಅವರು ಸುಖವಾಗಿದ್ದರೆ ಸಾಕು’  ಎಂಬುದು ಅಪ್ಪ ಅಮ್ಮ ಆಡುವ ಒಳ್ಳೆಯ ಮಾತೇನೋ ಹೌದು. ಆದರೆ ಇಲ್ಲಿ ಒಂದು  ಸಮಸ್ಯೆ ಇದೆ. ಅವರು ಸುಖವಾಗಿದ್ದರೆ, ಅದರಲ್ಲಿ ಪಾಲುಗೊಳ್ಳಬಹುದು. ಕಷ್ಟದಲ್ಲಿಯೂ ಪಾಲುಗೊಳ್ಳಬಹುದು. ತಾವು ಅವರ ಸುಖದಲ್ಲಿ ಪಾಲುಗೊಳ್ಳಲಾಗದಂಥ ಪರಿಸ್ಥಿತಿ  ಉಂಟಾದರೆ  ತಾವು ಪಾಲುಗೊಳ್ಳಲಾಗದ ಕಷ್ಟಕ್ಕೆ ಅವರು ಒಳಗಾದರೆ  ಇದೇ ಎಲ್ಲರ ಬದುಕಿನ ಮಿತಿ. ಎಲ್ಲರಿಗೂ ಅವರವರ ಬಾಳು ಅವರವರದು. ಅದರಲ್ಲಿ  ಇತರರು ಪಾಲಿನ ನಿರೀಕ್ಷೆ ಯಾಕಿಟ್ಟುಕೊಳ್ಳಬೇಕು
ಆದರೆ ಒಂದು ವಿಚಾರ ಹೇಳಬಹುದು ಅಪ್ರಬುದ್ಧರು, ಅಸಮರ್ಥರು ಗಂಡ-ಹೆಂಡತಿ ಆಗ ಬಾರದು. ಅಪ್ರಬುದ್ಧರನ್ನು  ಜೊತೆಮಾಡಿ ಗಂಡ-ಹೆಂಡತಿ ಮಾಡಬಾರದು. ಪ್ರಬುದ್ಧರಾದ, ಸಮರ್ಥರಾದ ಗಂಡು-ಹೆಣ್ಣು  ಗಂಡ-ಹೆಂಡತಿಯಾಗುವುದು ಮಾತ್ರವೇ ಮದುವೆ. ಮದುವೆ  ಯಾವ ರೀತಿ  ನಡೆಯಿತು ಎಂಬುದು ಅಮುಖ್ಯ. ತಮ್ಮದೇ ಸಂಪಾದನೆಯ ಮೂಲಕ ತಮ್ಮ ಕಾಲುಗಳ ಮೇಲೆಯೇ ನಿಲ್ಲುವ ಸಾಮಥ್ರ್ಯ ಇಲ್ಲದವರು ಪ್ರೇಮ ವಿವಾಹ ಆಗಬಾರದು.
ಸಾಮಾಜಿಕ ವ್ಯವಸ್ಥೆಯನ್ನು ಇಲ್ಲಿಯ ತನಕ ಇದ್ದಂತೆಯೇ ಉಳಿಸಿಕೊಂಡುಹೋಗಬೇಕಾದ ಅಗತ್ಯ ಇವತ್ತು  ಸಮಾಜಕ್ಕೂ ಇಲ್ಲ, ವ್ಯಕ್ತಿಗೂ ಇಲ್ಲ. ಆದ್ದರಿಂದ ಸಾಮಾಜಿಕ ವ್ಯವಸ್ಥೆಯ ಸಂರಕ್ಷಣೆಯ ಪ್ರಶ್ನೆಯೇ  ಏಳುವುದಿಲ್ಲ. ಅಂಥ ಅಗತ್ಯವನ್ನು ಕಾಣುವ ಮತ್ತು ಅದನ್ನು  ಉಳಿಸಿಕೊಳ್ಳಲು ಹೆಣಗಾಡುವ  ಜಾತಿ, ಮತದವರು ಶೈಕ್ಷಣಿಕವಾಗಿ, ಆರ್ಥಿಕವಾಗಿ, ವೈಚಾರಿಕವಾಗಿ ಮತ್ತು ಅದಕ್ಕೆ ಸಂಬಂಧಿಸಿದ ಇತರ  ಎಲ್ಲಾ  ಕ್ಷೇತ್ರಗಳಲ್ಲಿ ಹಿಂದೆ ಬೀಳುವುದನ್ನು ಕಾಣಬಹುದು. ಇನ್ನು ಐವತ್ತು ವರ್ಷಗಳಲ್ಲಿ `ಹಿಂದುಳಿದವರು’ ಎಂದರೆ, ತಮ್ಮನ್ನು  ಜಾತೀಯ, ಮತೀಯ ಗುಂಪಾಗಿ  ಗುರುತಿಸಿಕೊಳ್ಳಬಯಸುವವರು ಮಾತ್ರ ಆಗಿರುತ್ತಾರೆ.
ಹಿಂದೆ, ವಧೂವರರು ಒಂದೇ  ಹೋಬಳಿಯವರಲ್ಲದಿದ್ದರೆ, ಅಕ್ಕಪಕ್ಕದ ಹೋಬಳಿಯವರಾಗಿರುತ್ತಿದ್ದರು.  ಆದರೂ ಅವರು ಒಬ್ಬರಿನ್ನೊಬ್ಬರ ಮನೆಗೆ  ಬಂದು ಹೋಗುತ್ತಿದ್ದುದು ವರ್ಷಕ್ಕೆ  ಎರಡೋ ಮೂರೋ ಬಾರಿ. ಈಗ ಹುಡುಗನದು ಯಾವುದೋ  ಒಂದು ಊರು ಅಥವಾ ನಗರ. ಹುಡುಗಿಯದು ಯಾವುದೋ ಇನ್ನೊಂದು ಊರು ಅಥವಾ ನಗರ.  ಈಗೀಗ  ಆ ನಗರಗಳು  ಒಂದೇ  ದೇಶದವುಗಳಾಗಿರುವ ಹಾಗೆಯೇ ಬೇರೆ  ಬೇರೆ ದೇಶಗಳವುಗಳಾಗಿರುವುದನ್ನು  ಕಾಣಬಹುದು. ಆದರೂ ಅವರು ವರ್ಷದಲ್ಲಿ ಕನಿಷ್ಟ ಒಂದೆರಡು ಬಾರಿ ಹುಟ್ಟಿದೂರಿಗೆ ಬಂದು ಹೋಗುತ್ತಾರೆ! ನನ್ನ  ಸಹೋದ್ಯೋಗಿಯಾಗಿದ್ದಾಕೆಯೊಬ್ಬರ ಮಗ ಅಮೆರಿಕೆಯ ಹುಡುಗಿಯನ್ನು ಮದುವೆಯಾಗಿ  ಅಮೆರಿಕೆಯಲ್ಲಿದ್ದಾನೆ.  ಮಗಳು ಜರ್ಮನಿಯ ಹುಡುಗನನ್ನು ಮದುವೆಯಾಗಿ ಜರ್ಮನಿಯಲ್ಲಿದ್ದಾಳೆ. ಎರಡು ಜೋಡಿಗಳೂ ಸುಖವಾಗಿ ಆರಾಮವಾಗಿ ಇದ್ದಾರೆ. ಅವರ ಅಪ್ಪ ಅಮ್ಮ ಕೂಡ ಸುಖವಾಗಿ ಆರಾಮವಾಗಿ ಇದ್ದಾರೆ.  ಮಂಗಳೂರು ಬೆಂಗಳೂರು ನಡುವೆ ಓಡಾಡುವವರಂತೆ, ಅಮೆರಿಕಾ, ಜರ್ಮನಿ, ಇಂಡಿಯಾದ ನಡುವೆ ಓಡಾಡುತ್ತಿದ್ದಾರೆ. ಆ ಜೋಡಿಗಳಿಗೆ  ಸಮಸ್ಯೆಯುಂಟಾದರೆ, ಹೇಗೆ ಆಗುವುದು ಗೊತ್ತೆ  ಅವರು ಇಂಡಿಯದಲ್ಲಿ ವಾಸಿಸಲು ನಿರ್ಧರಿಸಿದರೆ ಮಾತ್ರ! ಕಾರಣ ಒಂದೆರಡಲ್ಲ, ಹಲವು! ಉದಾಹರಣೆಗಳನ್ನು ಕೊಟ್ಟು ಪೂರೈಸದು! ಪಿಎಚ್. ಡಿ. ಮಾಡಬೇಕಾದ ಸಬ್ಜೆಕ್ಟ್  ಅದು!
 
68
ಮಹಾಭಾರತದಲ್ಲಿ  ಬರುವ  ಅರಣ್ಯ ಪರ್ವದಲ್ಲಿ ಧರ್ಮರಾಯನಿಗೆ ಯಕ್ಷ  ಕೇಳುವ ಪ್ರಶ್ನೆಗಳಲ್ಲಿ ಒಂದು ಪ್ರಶ್ನೆ ಈ ರೀತಿ ಇದೆ ಜಗತ್ತಿನಲ್ಲಿ ಅತ್ಯಂತ ಆಶ್ಚರ್ಯಕರವಾದುದು ಯಾವುದು
ಅದಕ್ಕೆ ಧರ್ಮರಾಯನ ಉತ್ತರ ನಿಮಿಷ ನಿಮಿಷವೂ ತನ್ನಂತೆಯೇ ಇರತಕ್ಕ ಜೀವರು ಮೃತ್ಯುವಶರಾಗುತ್ತಿದ್ದರೆ, ಅದನ್ನು ಕೇಳುತ್ತಿದ್ದರೂ ನೋಡುತ್ತಿದ್ದರೂ ಮನುಷ್ಯನು ತಾನೂ ಒಂದು ದಿನ ಸಾವಿಗೆ ತುತ್ತಾಗುವೆನೆಂಬುದನ್ನು ಮರೆತಿರುತ್ತಾನೆ. ಇದಕ್ಕಿಂತ ಹೆಚ್ಚು ಆಶ್ಚರ್ಯಕರವಾದುದು ಬೇರೊಂದಿಲ್ಲ.
ಬಹಳ ತಾಯಿತಂದೆಯರು, ಅದರಲ್ಲೂ ಧನವಂತರು,  ಮಾಡುವ ಒಂದು ತಪ್ಪು ಎಂದರೆ, ತಾವು ಜೀವಂತವಾಗಿರುವಾಗ ಮಕ್ಕಳ ಅಗತ್ಯಗಳೇನೆಂದು ಕಂಡುಕೊಳ್ಳದೆ, ಅವರ ಶಿಕ್ಷಣಕ್ಕೆ ಹಣ ಬಳಸದೆ, ಬಂಡವಾಳ ಹಾಕಿ ಏನಾದರೊಂದು ಮಾಡುತ್ತೇವೆ ಎಂದು ಅವರು ಹೊರಟಾಗ ಅವರನ್ನು ಅರ್ಥ ಮಾಡಿಕೊಳ್ಳದೆ, ಸಹಕಾರ ನೀಡದೆ, ‘ನಾನು ಸತ್ತ ಮೇಲೆ ಎಲ್ಲವೂ ನಿನಗೇ’ ಎಂಬ ಧೋರಣೆಯಿಂದ ಬದುಕುವುದು.   ಇದರ ಫಲವಾಗಿ,  ಮಗ ಒಂದೋ ಅಪ್ಪನೊಡನೆ ಜಗಳಾಡುತ್ತಾ ಇದ್ದುಕೊಂಡು ಅಪ್ಪನ ಸಾವಿನ ದಿನವನ್ನು ಎದುರು ನೋಡುತ್ತಾ ಕುಳಿತುಕೊಳ್ಳುತ್ತಾನೆ. ಅಪ್ಪನ ಮೇಲಿನ ಜಿದ್ದನ್ನು ತೀರಿಸುವವನಂತೆ, ಅಪ್ಪ ಸತ್ತ ಮೇಲೆ ಅಪ್ಪನ ಹಣವನ್ನು ದುರುಪಯೋಗಕ್ಕೆ  ಹಚ್ಚಿ ಹಾಳಾಗಿ ಹೋಗುತ್ತಾನೆ. ಒಳ್ಳೆಯವನಾಗಿದ್ದರೆ, ಕಷ್ಟಪಟ್ಟು ತಾನೇ ಏನಾದರೂ ಮಾಡಿ, ಉನ್ನತಿ ಸಾಧಿಸುತ್ತಾನೆ. ಅವನಿಗೆ ಅಪ್ಪ ಸತ್ತ ನಂತರ ಸಿಗುವ  ಅಪ್ಪನ ಆಸ್ತಿಯ ನಿಜವಾದ ಅವಶ್ಯಕತೆ ಸಹ ಇರುವುದಿಲ್ಲ.  ಈ ಎರಡು ಬಗೆಯ ಮಕ್ಕಳಿಗೂ ಅಪ್ಪನ ಸಂಪತ್ತು ಉಪಯೋಗಕ್ಕೆ ಬರುವುದಿಲ್ಲ. ಬಹಳ ಅಪ್ಪಂದಿರು ತಮ್ಮ ಮುಪ್ಪಿನ ದಿನಗಳಲ್ಲಿ ತಮ್ಮ ಆಸ್ತಿಯನ್ನು ಮಕ್ಕಳಿಗೆ ಹಂಚುತ್ತಾರೆ. ಆಗ ಅವರ ಮಕ್ಕಳು ಮಧ್ಯ ವಯಸ್ಸು ತಲಪಿರುವುದರಿಂದ ಪುಕ್ಕಟೆ ಧನದಂತೆ ಸಿಕ್ಕಿದ ಆ ಧನ ಒಂದೋ  ಅವರ ಬದುಕಿಗೆ ಅನಿವಾರ್ಯವಾಗಿರುವುದಿಲ್ಲ. ಅಥವಾ ಸದ್ವಿನಿಯೋಗವಾಗುವುದಿಲ್ಲ. ಒಂದು ಪಾಲು ತಮಗಿರಿಸಿಕೊಳ್ಳದೆ, ಮಕ್ಕಳಿಗೆ ಸಮಾನವಾಗಿ ಹಂಚಿ, ಅವರೊಡನೆ ಬದುಕುವ ತೀರ್ಮಾನ ಮಾಡುವ  ತಂದೆಯಂದಿರಲ್ಲಿ  ಒಂದಷ್ಟು ಮಂದಿಗೆ ಷೇಕ್ಸ್ಪಿಯರ್ ನಾಟಕದ ದೊರೆ ಕಿಂಗ್ ಲಿಯರನ ಸ್ಥಿತಿ ಬರುತ್ತದೆ.  ಮತ್ತೊಂದಷ್ಟು ಮಂದಿ  ತಮ್ಮ ಮಕ್ಕಳು ಮೊದಲಿನಂತೆ ತಮ್ಮ ಮಾತುಗಳನ್ನು ಆಲಿಸುವುದಿಲ್ಲ, ಸೊಸೆ ‘ಮಾವ ಮಾವ’ ಎನ್ನುವುದನ್ನು ಕಡಿಮೆ ಮಾಡಿದ್ದಾಳೆ ಎಂದರಿವಾಗಿ ಕಣ್ಣೀರಿಳಿಸತೊಡಗುತ್ತಾರೆ.
 
ಆದುದರಿಂದ ಅಪ್ಪ ಅಮ್ಮ ಮಾಡಬೇಕಾದ್ದು, ಒಂದು ಸೂಕ್ತವಾದ ಕಾಲಘಟ್ಟದಲ್ಲಿ, ತಮ್ಮ ಮುಂದಿನ ಬದುಕಿನಲ್ಲಿ ಯಾರ ಮೇಲೂ ಅವಲಂಬಿಸದೆ ಬದುಕಬೇಕಾದ ರೀತಿಯಲ್ಲಿ ಬದುಕಲು ಬೇಕಾದ್ದನ್ನು ತಾವಿಟ್ಟುಕೊಂಡು, ಉಳಿದುದನ್ನು ಮಕ್ಕಳಿಗೆ ಕೊಟ್ಟು ಬಿಡುವುದು. ಹೀಗೆ ಮಾಡುವುದರ ಪ್ರಯೋಜನಗಳು ಹಲವು. ಸೋಮಾರಿಯಾದ ಮಗ ದುಡಿದುಣ್ಣಲು ಕಲಿಯುತ್ತಾನೆ. ಪರಾವಲಂಬಿಯಾದ ಮಗ ಸ್ವಾವಲಂಬಿಯಾಗುತ್ತಾನೆ. ಹಾಳು ಬಿದ್ದ ಭೂಮಿಯಲ್ಲಿ  ಸಂಪತ್ತು ಸೃಷ್ಟಿಯಾಗುತ್ತದೆ. ಬದುಕಿನಲ್ಲಿ ಬೇಗನೆ ಒಬ್ಬ ಉತ್ತಮ ಸಮಾಜ ಜೀವಿಯಾಗಿ ಬದುಕುವುದು ಹೇಗೆ ಎಂದು  ಮಗ ಕಲಿತುಕೊಳ್ಳುತ್ತಾನೆ. ಹೆತ್ತ ತಾಯಿ ತಂದೆಯಾದರೂ ಎರಡು ದಿನ ಮಗ ಅಥವಾ ಮಗಳ  ಮನೆಯಲ್ಲಿ ಅತಿಥಿಯಾಗುಳಿದರೆ ಇರುವ ಗೌರವಾದರ ಇಡೀ ದಿನ ಅಲ್ಲೇ ಬಿದ್ದುಕೊಂಡಿದ್ದರೆ ಇರುವುದಿಲ್ಲ.  ಸಾಯುವ ಹೊತ್ತಿಗೆ ಎಲ್ಲಿಗೆ ಹೋಗುವುದು ಎಂಬ ಚಿಂತೆ ಕೆಲವರನ್ನು ಕಾಡುತ್ತದೆ. ಸಾಯುವ ಹೊತ್ತಿಗೆ ಪ್ರೀತಿ ಇದ್ದವರು ನೋಡಿಕೊಳ್ಳುತ್ತಾರೆ. ಹಂಗಿನಲ್ಲಿಲ್ಲದಿದ್ದರೆ, ಇತರರಿಗೆ ಕೂಡ ನೋಡಿಕೊಳ್ಳುವ ಆಸಕ್ತಿಯಿರುತ್ತದೆ. ಯಾರೂ ನೋಡಿಕೊಳ್ಳವವರಿಲ್ಲದಿದ್ದರೆ, ದೇವರಿದ್ದರೆ ಅವನು ನೋಡಿಕೊಂಡಾನು, ಇಲ್ಲದಿದ್ದರೆ, ಸಮಾಜ ನೋಡಿಕೊಳ್ಳುತ್ತದೆ. ವಿದೇಶಕ್ಕೆ ಹೋಗಿ ಮಿಲಿಯಗಟ್ಟಲೆ ಡಾಲರ್ ಇರುವವರಿಂದಲೂ ನೋಡಿಕೊಳ್ಳಲಿಕ್ಕಾಗದ ಪರಿಸ್ಥಿತಿಯಿರುವುದಿಲ್ಲವೆ  ಮಕ್ಕಳಿಲ್ಲದಿರುವವರಿಲ್ಲವೆ ಕಾಯಕವೇ ಕೈಲಾಸ ಎಂದು ಮುನ್ನೂರರುವತ್ತು ದಿನವೂ ಕೆಲಸದಲ್ಲಿ ಮುಳುಗಿಕೊಂಡಿದ್ದು, ಅಪ್ಪ ಅಮ್ಮನ ನೆನಪಾಗದಿರುವವರಿಲ್ಲವೆ ಸಾಯುವ ಹೊತ್ತಿನಲ್ಲಿಯೂ ಸ್ವಲ್ಪ ಹೊಂದಾಣಿಕೆ ಮಾಡಿಕೊಳ್ಳಬೇಕಾಗುತ್ತದೆ. ಬದುಕು ಎಂದರೆ ಇಷ್ಟೇ ಅಲ್ಲವೆ
ಆದ್ದರಿಂದ  ಇಹಲೋಕವನ್ನು ತ್ಯಜಿಸುವುದಕ್ಕೆ ಸಾಕಷ್ಟು ಮೊದಲೇ ತಾನು ಭೂಮಿಯ ಮೇಲೆ ಬಿಟ್ಟು ಹೋಗಲಿರುವುದರ ಸಂಪತ್ತಿನ ಸೂಕ್ತವಾದ ವಿಲೇವಾರಿಯನ್ನು ಮಾಡುವುದರ ಮೂಲಕ, ಅದು ಯಾರಿಗೆ ಸಲ್ಲಬೇಕೋ ಅದು ಅವರಿಗೆ ಉಪಯೋಗಕ್ಕೆ ಬೀಳುವುದನ್ನು ಕಣ್ಣಾರೆ ಕಂಡೇ ಸಾಯುವುದು ಒಳ್ಳೆಯದಲ್ಲವೆ  ಸರಿಯಾಗಿ ಉಪಯೋಗಿಸುವ ಬುದ್ಧಿಯಿಲ್ಲದವರು  ಕೊಟ್ಟವನು ಬದುಕಿದ್ದರೂ ಸರಿಯಾಗಿ ಉಪಯೋಗಿಸುವುದಿಲ್ಲ. ಸತ್ತ ಮೇಲೆಯೂ ಸರಿಯಾಗಿ ಉಪಯೋಗಿಸುವುದಿಲ್ಲ. ತಾನು ಸತ್ತ  ಮೇಲೆ ಏನಾಗುವುದೋ ಎಂಬ ಆತಂಕದಿಂದ ಅಥವಾ ತಾನು ಸತ್ತ ನಂತರ ಯಾರಿಗೇನಾದರೇನು ಎಂಬ ಸಿನಿಕತನದಿಂದ  ಸಾಯುವುದಕ್ಕಿಂತ,  ಏನಾಗುತ್ತದೆ ಎಂದು ನಿರ್ಲಿಪ್ತನಾಗಿದ್ದುಕೊಂಡು  ನಡೆಯುವುದನ್ನು ನೋಡಿಯೇ, ಸಂತೋಷ ಸಮಾಧಾನದಿಂದ ಸಾಯುವುದು ಹೆಚ್ಚು ಸುಖಕರವಲ್ಲವೆ ಮಕ್ಕಳು ಇಥಿಂಥದೇ ಅಗಬೇಕೆಂದು ಬಯಸುವುದು ಯಾಕೆ ತನ್ನದೆಂಬುದೇನೂ ತನ್ನೊಡನೆ  ಬರುವುದಿಲ್ಲ ಎಂಬ ಅರಿವುಂಟಾದ ಬಳಿಕವೂ ಅದೇತಕ್ಕೆ ತನ್ನ ವಂಶವನ್ನುಳಿಸುವ ಆಸೆ ಯಾರ ವಂಶ, ಎಲ್ಲಿ ಉಳಿಯುತ್ತದೆ ಉಳಿದದ್ದರ ಅಥವಾ ಉಳಿಯದಿದ್ದುದರ ಮಾಹಿತಿ ಉಳಿಯಬೇಕೆಂಬ ಆಸೆಯಿಟ್ಟುಕೊಂಡು ಸತ್ತವನಿಗೆ ಎಲ್ಲಿ  ಸಿಗುತ್ತದೆ
 
69
 
ಹಿರಿಯ ಕವಿಯೊಬ್ಬರು ತಮ್ಮ  ಆತ್ಮಚರಿತ್ರೆಯಲ್ಲಿ  ತನ್ನ ಹುಟ್ಟೂರನ್ನು ವರ್ಣಿಸುತ್ತಾ  ಇದು ಮುಂದೆ `ಮಹಾಕವಿಯೊಬ್ಬನ ಜನನವಾಗಲಿದ್ದ  ಜಾಗ’ ಎಂದು ಬರೆದಿದ್ದಾರೆ.  `ಸರಸ್ವತಿಯ ಭಂಡಾರದ ಮುದ್ರೆಯನೊಡೆದಂ ಕವಿರನ್ನಂ’ ಎಂದು ರನ್ನ ಬರೆದಿದ್ದಾನೆ. ನಮ್ಮ ದೇಶದಲ್ಲಿ ಆಗಿಹೋದ ಮಹಾನುಭಾವರಲ್ಲಿ ಬಹಳ ಮಂದಿ ದೇವರಿಗೆ ಹರಕೆ ಹೊತ್ತ ಕಾರಣದಿಂದ ಹುಟ್ಟಿದ್ದೆಂದು ಬಹಳ ಜೀವನ ಚರಿತ್ರೆಕಾರರು  ಪತ್ತೆ ಹಚ್ಚಿದ್ದು  ಕಂಡುಬರುತ್ತದೆ. ಕೆಲವರು ದೈವಾಂಶಸಂಭೂತರು. ಕೆಲವರು ಲೋಕೋದ್ಧಾರಕ್ಕೆಂದೇ ಜನ್ಮವೆತ್ತಿದವರು. ಕೆಲವರು ಶಾಪದಿಂದ ಮಾನವ ಜನ್ಮ ತಳೆದ ದೇವತೆಗಳು. ಇಂಥ ಸಂಗತಿಗಳು ಭರತ ಖಂಡದಲ್ಲಿ ಮಾತ್ರ ಸಂಭವಿಸುತ್ತವೆ. ಕೆಲವನ್ನು ರಂಜನೆಗಾಗಿ ಬರೆದ ಕಟ್ಟು ಕತೆಗಳು ಎಂದು ಪರಿಗಣಿಸಬಹುದು. ಕವಿಗಳ ಉತ್ರೇಕ್ಷೆಗಳನ್ನು  ಕವಿ ಸಮಯವೆಂದೋ, ಕಾವ್ಯ ಭಾವನೆಯೆಂದೋ ಕ್ಷಮಿಸಬಹುದು. ಆದರೆ ಜೀವನ ಚರಿತ್ರೆಕಾರರನ್ನು  ಕ್ಷಮಿಸಲಾಗದು. ಎಲ್ಲರೂ ಕೇವಲ ಮನುಷ್ಯರಾಗಿಯೇ ಹುಟ್ಟುವುದು. ಅಲ್ಲಸಲ್ಲದ ಕತೆ ಕಟ್ಟಿ   ಜನರ ನಡುವೆ ಅಡ್ಡ ಗೋಡೆಗಳನ್ನು ಸೃಷ್ಟಿಸಬಾರದು. ಮನುಷ್ಯರು ಸಹಬಾಳ್ವೆ ನಡೆಸುವಲ್ಲಿ ಅದು ಅಡ್ಡಿಯಾಗುತ್ತದೆ.
 
ನಾನು ಲೇಖಕನಾಗಿ ಹುಟ್ಟಿರಲಾರೆ. ನನ್ನ  ಪೂರ್ವಜರಲ್ಲಿ   ಕವಿಗಳಂತಿರಲಿ, ಕವಿಗಳು  ಸರಸ್ವತಿಯ ಭಂಡಾರದ ಮುದ್ರೆಯನ್ನೊಡೆದ ಶಬ್ದವನ್ನು ಕೇಳಿಸಿಕೊಂಡವರು ಸಹ ಇರಲಿಲ್ಲ. ನನ್ನ  ಹುಟ್ಟೂರು ಕೂಡ್ಲು. ಒಬ್ಬ ಮನುಷ್ಯ ಎಷ್ಟು ಕೆಟ್ಟವನಾಗಬಹುದೋ ಅದಕ್ಕೆ ಪರಮಾವಧಿ ಅವಕಾಶಗಳಿದ್ದ ಹಳ್ಳಿಯಾಗಿತ್ತು.  ಸೂರ್ಯೋದಯ  ಸೂರ್ಯಾಸ್ತಮಾನಗಳೇನೋ ಇತರ ಕಡೆಗಳಲ್ಲಿ ಸುಂದರವಾಗಿರುವಂತೆ ಅಲ್ಲಿಯೂ ಸುಂದರವಾಗಿತ್ತು.  ಆದರೆ  ಬಡವನ ಬದುಕಿನಲ್ಲಿ  ಮಳೆ ಅದಕ್ಕಿಂತಲೂ ಸುಂದರ. ಗದ್ದೆ ಬೇಸಾಯವೆಂಬುದು ಮಳೆಯೊಂದಿಗೆ ಚದುರಂಗದಾಟವಾಗಿತ್ತು.
ನಮ್ಮ ಮನೆಯಿಂದ ಒಂದು ಮೈಲಿ ಪರಿಧಿಯ ವೃತ್ತದಲ್ಲಿ  ಓದು ಬರಹ  ಬಲ್ಲ ಮನುಷ್ಯನೆಂದರೆ ನನ್ನ ತಂದೆ ಮಾತ್ರ. ಒಂದು ಮೈಲಿ ದೂರದಿಂದ ಒಬ್ಬಳು  ಹೆಂಗಸು,  ಮನೆಯಿಂದ ಓಡಿಹೋಗಿ ಮುಂಬಯಿಯಲ್ಲಿ  ಹೋಟೆಲಿನಲ್ಲಿ  ಕೆಲಸ ಮಾಡುತ್ತಿರುವ ತನ್ನ ತಮ್ಮನಿಗೆ ಕಾಗದ ಬರೆಸಲು ನನ್ನ ತಂದೆಯ ಬಳಿ ತಿಂಗಳಿಗೊಮ್ಮೆ ಬರುತ್ತಿದ್ದಳು. ಆಗ ನನಗೆ ಸುಮಾರು ಎಂಟು ವರ್ಷ. ‘‘ಅವಳು ಒಳ್ಳೆಯ ಗುಣದ ಹೆಂಗಸಲ್ಲ. ಅವಳು ಕಾಗದ ಬರೆಸಲು ಬೇರೆಲ್ಲಿಗಾದರೂ  ಹೋಗಲಿ’’  ಎಂದು ತಾಯಿ ಹೇಳುತ್ತಿದ್ದರು. ತಂದೆ ನಕ್ಕು ಸುಮ್ಮನಿರುತ್ತಿದ್ದರು. ಏನಾಗಿದೆ ಆಕೆಯ ಗುಣಕ್ಕೆ ಎಂಬ ಕುತೂಹಲದಿಂದ ನಾನು ಅವಳ ಮುಖವನ್ನೇ ದಿಟ್ಟಿಸುತ್ತಿದ್ದೆ. ಬೆಳ್ಳಗೆ ಚೆಂದ ಇದ್ದಳು. ಬೇರೇನೂ ಕಾಣಿಸಲಿಲ್ಲ.  ಅಪ್ಪ ಅಣಲೆಕಾಯಿಯನ್ನು ಜಜ್ಜಿ  ಒಂದು ಕಬ್ಬಿಣದ ಮೊಳೆಯ ಜೊತೆ ನೀರಿಗೆ ಹಾಕಿಡುತ್ತಿದ್ದರು. ಎರಡು ದಿನಗಳಲ್ಲಿ ನೀರು ಕಪ್ಪಗೆ ಶಾಯಿಯಾಗುತ್ತಿತ್ತು. ನವಿಲು ಗರಿಯ ಲೇಖನಿ. ಕಾಗದ ಆಕೆ ತರುತ್ತಿದ್ದಳು. ಮನೆಯಲ್ಲಿ ಕೆಲವು ತಾಳೆಗರಿ ಗ್ರಂಥಗಳಿದ್ದುವು. ಅವುಗಳಲ್ಲಿದ್ದ ಅಕ್ಷರಗಳು  ನನ್ನ  ತಂದೆಯವರ  ಅಕ್ಷರಗಳಂತಿರಲಿಲ್ಲ.  ನನ್ನ ಎರಡನೆಯ ತರಗತಿಯ ಕನ್ನಡ ಪುಸ್ತಕದ ಅಕ್ಷರಗಳು ಬೇರೆ ಥರಾ ಇದ್ದುವು. ಗುರು ರಾಕ್ಷಸನ ಅಕ್ಷರಗಳು ಬಹಳ ಮುದ್ದಾಗಿದ್ದುವು. ಅವನಿಗೂ ಆ ಅಕ್ಷರಗಳಿಗೂ ಏನೇನೂ ಹೊಂದಿಕೆಯಾಗುತ್ತಿರಲಿಲ್ಲ. ನನ್ನ ಅಕ್ಷರವೋ ಇನ್ನೂ ಬೇರೆ. ಈ ಅಕ್ಷರ ವೈವಿಧ್ಯದ ಬಗ್ಗೆ  ತಂದೆಯವರಲ್ಲಿ ವಿಚಾರಿಸಿದೆ. ತಂದೆ ಏನೋ ವಿವರಿಸಿ ಹೇಳಿದರು. ನನಗೆ ಅದು ಅರ್ಥವಾಗಲಿಲ್ಲ.  ಕೆಲವು ಅಕ್ಷರಗಳನ್ನು ಮೋಡಿ ಅಕ್ಷರ ಎನ್ನಲಾಗುತ್ತಿತ್ತು. ಅಷ್ಟು ಮಾತ್ರ ನೆನಪಿದೆ.
 
ಕಾಗದ ಬರೆಸಲು ಬರುತ್ತಿದ್ದ  ಸರಸ್ವತಿಯೆಂಬ  ಹೆಂಗಸಿನ  ಗುಣದ ಬಗ್ಗೆ  ನನಗೆ ಏನೂ ತಿಳಿಯದಿದ್ದರೂ ಗುಣಾವಗುಣಗಳ ಪಾಠಕ್ಕೆ ಆ ಊರೇ ಒಂದು ಪುಸ್ತಕದಂತಿತ್ತು. ಎಲ್ಲೋ ಅಲ್ಲೊಬ್ಬರು ಇಲ್ಲೊಬ್ಬರು ಸಜ್ಜನರು ಸದ್ಗೃಹಸ್ಥರು ಇದ್ದರು. ಊರಲ್ಲೊಂದಷ್ಟು ಮಂದಿ ಕಳ್ಳಬಟ್ಟಿ  ಸಾರಾಯಿ ಮಾಡಿ ಮಾರುತ್ತಿದ್ದರು. ಸಾರಾಯಿ ಗಂಗಸರ ಎಂಬ ತುಳು ಶಬ್ದದಿಂದಲೇ ಪ್ರತೀತವಾಗಿತ್ತು. ಊರಿಡೀ ಕುಡುಕರಿದ್ದರು. ತೆಂಗಿನಕಾಯಿ, ಅಡಿಕೆ, ಬಾಳೆಯ ಗೊನೆ, ಹೊಲದಲ್ಲಿದ್ದ  ಕಾಯಿ ಪಲ್ಲೆ  ಕಳ್ಳತನವಾಗುತ್ತಿತ್ತು. ಹಗ್ಗದಲ್ಲಿ ಒಣಗಲು ಹರವಿದ ಸೀರೆಗಳು ಅದೃಶ್ಯವಾಗುತ್ತಿದ್ದುವು. ರಾತ್ರಿಯೊಮ್ಮೆ  ಹಗಲೊಮ್ಮೆ ಎರಡು ಬಾರಿ ನಮ್ಮ ಮನಯೊಳಗಿದ್ದ ಚೂರುಪಾರು ಚಿನ್ನ  ಬೆಳ್ಳಿಯ  ಆಭರಣಗಳು ಮತ್ತು ಅಮ್ಮನ ಸೀರೆಗಳನ್ನು ಕಳ್ಳರೊಯ್ದಿದ್ದರು. ದೂರದ ಕಳ್ಳರಲ್ಲ ಊರ ಕಳ್ಳರೇ ಎಂದು ಅಮ್ಮ  ಹೇಳುತ್ತಿದ್ದಳು. ಆ ಕಳ್ಳರು ಯಾರಾಗಿರಬಹುದು ಎಂದು ಕೂಡ ಹೇಳುತ್ತಿದ್ದಳು. ಊರ ಬಯಲಿನ ಕಡೆಯಿಂದ ಆಗಾಗ ಜಗಳ ಬೊಬ್ಬೆ  ಕೇಳಿ ಬರುತ್ತಿತ್ತು. ಕಲಹಗಳಿಗೆ ಕುಡಿತ ಒಂದು ಕಾರಣ. ದನಕರುಗಳು, ಕೋಳಿಗಳು, ನಾಯಿಗಳು ಇನ್ನೊಂದು ಕಾರಣ. ಯಾರ್ಯಾರು ಹಾಕಿದ ವಿಷ ತಿಂದೇ ನಾಯಿಗಳು ಸಾಯುತ್ತಿದ್ದವು. ಮನುಷ್ಯರನ್ನು ದೂರವಿಡಲು ನಮ್ಮ ಮನೆಯಲ್ಲಿ ಯಾವಾಗಲೂ ಎರಡು ನಾಯಿಗಳಿದ್ದುವು. ಊರ ಧನಿ, ಸರಕಾರಿ ಭೂಮಿಯೂ ಸೇರಿದಂತೆ  ಇಡೀ ಗ್ರಾಮವನ್ನೇ ತನ್ನದಾಗಿಸಿಕೊಂಡಿದ್ದ.  ದರಿದ್ರ ಶ್ರೀಮಂತ,  ಶರಾಬು ಕುಡಿದು, ಸೆರಗು ಕಂಡಲ್ಲಿ ನಾಯಿಯಂತೆ ಮೂಸಿಕೊಂಡು ಹೋಗುತ್ತಿದ್ದ.  ಇದರೆಡೆಯಲ್ಲಿ, ಯಥೇಚ್ಛ  ಭೂತ ಪ್ರೇತಗಳು, ಬ್ರಹ್ಮರಾಕ್ಷಸರು, ಗುಳಿಗ, ಪಂಜುರ್ಲಿ, ಜುಮಾದಿ, ಕಲ್ಲುರ್ಟಿ, ಪಿಲಿಚಾಮುಂಡಿ, ಮಾಸ್ತಿ  ಮೋಹಿನಿ ಮುಂತಾದುವುಗಳು ಮತ್ತು ಅವುಗಳಿಗೆ ಸಂಬಂಧಿಸಿದ ಕತೆಗಳು, ಭಯಗಳು, ಮೂಢ ನಂಬಿಕೆಗಳು ಮತ್ತು ಆಚರಣೆಗಳು, ಸಮೃದ್ಧ  ಅಜ್ಞಾನ.   ಇವೆಲ್ಲ  ಎಲ್ಲಾ ಹಳ್ಳಿಗಳಲ್ಲಿಯೂ ಇರುವವುಗಳೇ. ಆ ಕಾಲದಲ್ಲಿ ಪುಷ್ಕಳ, ಈಗ ತುಸು ವಿರಳ. ಇಂಥಲ್ಲಿ ಕವಿ ಹುಟ್ಟಿಯಾನೆ ಎಂಬುದು ಪ್ರಶ್ನೆ. ಯಾಕೆ ಹುಟ್ಟಬಾರದು ಪಾರ್ತಿಸುಬ್ಬ ಹುಟ್ಟಿದ್ದು ಅಲ್ಲೇ ಕೂಡ್ಲಿಗೆ ಹತ್ತಿರದ ಕುಂಬಳೆಯಲ್ಲಿ. ಯಕ್ಷಗಾನ ಕಾವ್ಯ ಕೂಡ  ಹುಟ್ಟಿದ್ದು  ಅಲ್ಲೇ. ಕೂಡ್ಲಿಗೆ ಕುತ್ಯಾಳ ಎಂಬ ಹೆಸರೂ ಇತ್ತು. ಯಕ್ಷಗಾನ ಮತ್ತೆ ಆದ ನಾಮಕರಣ. ಮೊದಲು ಅದು ಬಯಲಾಟ. ಬಯಲಾಟದ ಒಡೆಯ ಮತ್ತವರ ಕುಟುಂಬದ ಬಗ್ಗೆ ಇಲ್ಲಿ ಹೇಳುವುದಿಲ್ಲ. `ಇತಿಹಾಸದ ಮೊಗಸಾಲೆಯಲ್ಲಿ’ ಎಂಬ ಕಾದಂಬರಿಯಲ್ಲಿ ಸಾಕಷ್ಟು ಬರೆದಿದ್ದೇನೆ.
 
ಓದಿನಲ್ಲಿ ನನ್ನ ಇಷ್ಟದ ವಿಷಯ ಗಣಿತ, ವಿಜ್ಞಾನ ಮತ್ತು ಭಾಷೆ. ಚರಿತ್ರೆ, ಭೂಗೋಳಶಾಸ್ತ್ರ  ಆಗ ಅಲ್ಲ  ಈಗ  ಅದು ಕೂಡ ಹೌದು. ಯಾಕೆಂದರೆ ಲೇಖಕನಿಗೆ ಎಲ್ಲವೂ ಬೇಕಾಗುತ್ತದೆ. ಡಾಕ್ಟರ್ ಆಗಬಹುದಿತ್ತಲ್ಲವೆ ಖಂಡಿತ ಆಗಬಹುದಿತ್ತು. ನನಗೆ ಇಷ್ಟವಿದ್ದುದು ಶಸ್ತ್ರವೈದ್ಯನಾಗಲು. ಡಾಕ್ಟರಾಗುವ ಬಯಕೆ ಮತ್ತು ಬೌದಿಕ್ಧ ಸಾಮಥ್ರ್ಯ  ಇರುವವರ ಪೈಕಿ  ಡಾಕ್ಟರಾಗುವುದು ಶೇಕಡಾ ಮೂರು-ನಾಲ್ಕು ಮಂದಿ ತಾನೆ ಅಲ್ಲಾ, ಎಲ್ಲಾ ಮಕ್ಕಳೂ ಅದೇಕೆ ಡಾಕ್ಟರಾಗಲು ಬಯಸುತ್ತಾರೆ ಕೆಲವರಾದರೂ ಲೇಖಕರಾಗಲು ಬಯಸಬಹುದಲ್ಲ
70
ನಾನು ಬಿ.ಎ. ಮುಗಿಸಿದಾಗ ಇಂಡಿಯಾ ಚೈನಾ ಯುದ್ಧ  ಆಗಷ್ಟೇ ಕೊನೆಗೊಂಡಿತ್ತು.  ನನ್ನ ಸ್ನೇಹಿತರಲ್ಲ್ಲಿ ಮುಕ್ಕಾಲು ಪಾಲು ಪದವೀಧರರು ಹೋದುದು ಬೇರೆ ಬೇರೆ ಬ್ಯಾಂಕುಗಳಿಗೆ. ದಕ್ಷಿಣ ಕನ್ನಡ ಬ್ಯಾಂಕುಗಳ  ಮೆಕ್ಕಾ ಅಲ್ಲವೆ ಬಲವಂತವಾಗಿ ನನ್ನ ಅಪ್ಪನನ್ನು ಯಕ್ಷಗಾನಕ್ಕೆ ಒಯ್ದಂಥ ಒಬ್ಬ ಮಾವ ನನಗೂ ಇದ್ದಿದ್ದರೆ ‘ಬಾರೊ ಬ್ಯಾಂಕಿಗೆ’ ಎನ್ನುತ್ತಿದ್ದನೊ ಏನೊ. ಯಾವುದಾದರೊಂದು ಬ್ಯಾಂಕಿನ ಸ್ಥಾಪಕರ ಜಾತಿಯವನಾಗಿದ್ದಿದ್ದರೆ ಖಂಡಿತ ಬ್ಯಾಂಕುದ್ಯೋಗ ಸಿಕ್ಕಿಯೇ ಸಿಗುತ್ತಿತ್ತು. ಸಿಗಲಿ, ಸಿಗದಿರಲಿ, ಅದು ನಾನು ಇಷ್ಟಪಡುವ ಉದ್ಯೋಗವಂತೂ ಆಗಿರಲಿಲ್ಲ. ನೂರರಲ್ಲಿ ತೊಂಬತ್ತು ಬ್ಯಾಂಕು ಉದ್ಯೋಗಿಗಳಿಗೆ ಅದು ಅವರ ಇಷ್ಟದ ಉದ್ಯೋಗ ಆಗಿರುವುದಿಲ್ಲ! ಕನಿಷ್ಟ ಐವತ್ತು ಪರ್ಸೆಂಟ್ ಪೊಲೀಸರಿಗೆ ಅದು ಅವರ ಇಷ್ಟದ ಉದ್ಯೋಗ ಅಲ್ಲ. ಐವತ್ತು ಪರ್ಸೆಂಟ್ ಸೈನಿಕರಿಗೆ ಅದು ಅವರ ಇಷ್ಟದ ಉದ್ಯೋಗ ಅಲ್ಲ. ಈ ಮೂರು ಬಗೆ ಉದ್ಯೋಗಗಳಲ್ಲಿ ಇರುವಷ್ಟು ವರಮಾನ ಇದ್ದರೆ, ಎಲ್ಲರೂ ಇಷ್ಟಪಡುವ ಉದ್ಯೋಗವೊಂದಿದೆ; ಅದು ಕೃಷಿ!
 
ಸೈನ್ಯದಲ್ಲಿ ಕಮೀಷನ್ಡ್ ಆಫೀಸರ್ಹುದ್ದೆಗಳನ್ನು ಭರ್ತಿಮಾಡಲಿಕ್ಕೋಸ್ಕರ ಪತ್ರಿಕೆಯಲ್ಲಿ ಜಾಹೀರಾತುಗಳು ಬರುತ್ತಿದ್ದುವು. ನಾನು ಅರ್ಜಿ ಫಾರ್ಮ್ ತರಿಸಿ ಭರ್ತಿ ಮಾಡಿ ಅಮ್ಮನೊಡನೆ ನನ್ನ ಇರಾದೆಯನ್ನು ತಿಳಿಸಿದೆ. ನಾನು ಹಟವಾದಿಯೆಂಬುದು ಅವರಿಗೆ ಗೊತ್ತಿದ್ದದ್ದೇ.  ಅವರು ಏನೂ ಹೇಳದೆ ಕಣ್ಣೀರು ಹರಿಸತೊಡಗಿದರು. ಅಮ್ಮ ಕಣ್ಣೀರು ಸುರಿಸಿದ್ದು ಅತ್ತದ್ದು ಇಲ್ಲವೆಂದೇ ಹೇಳಬೇಕು. ಅವರಲ್ಲಿ ದುಃಖದ ಪೂರ್ಣರೂಪವನ್ನು ನಾನು ಕಂಡದ್ದು  ತಂದೆಯವರು ಸತ್ತಾಗ ಮಾತ್ರ. ಈಗ ಅವರು ವ್ಯಕ್ತಪಡಿಸಿದ ದುಃಖದಲ್ಲಿ ಆನುಮತಿಯೂ ಇತ್ತು  ನಿರಾಕರಣೆಯೂ ಇತ್ತು. ಬಹಳ ಯೋಚಿಸಿದ ಮೇಲೆ ನಾನು ಅರ್ಜಿ ಫಾರ್ಮನ್ನು ಹರಿದು ಹಾಕಿದೆ. ವಾಸ್ತವದಲ್ಲಿ, ನಾನು ಸೈನ್ಯ ಸೇರಬಯಸಿದ್ದು  ದೇಶಪ್ರೇಮದಿಂದೇನೂ ಅಲ್ಲ. ಆ ಕೆಲಸದಿಂದ ನನಗೆ ಮತ್ತು ನನ್ನ ತಮ್ಮಂದಿರಿಗೆ ಮತ್ತು ತಂಗಿಯರಿಗೆ ಒದಗಬಹುದಾದ ಅನುಕೂಲಗಳು ಮಾತ್ರವೇ ನನ್ನನ್ನು ಆಕರ್ಷಿಸಿದ ಅಂಶಗಳು. ದೇಶಪ್ರೇಮ ಇಲ್ಲ ಎಂದು ಇದರರ್ಥವಲ್ಲ. ಆದರೆ ಸೈನ್ಯಕ್ಕೆ  ಸೇರುವವರಲ್ಲಿ ಮುಕ್ಕಾಲು ಪಾಲು ಮಂದಿ ದೇಶಭಕ್ತಿಯಿಂದ ಹೋದವರೇನೂ ಆಗಿರುವುದಿಲ್ಲ.  ಬಡತನವೇ ಸೈನ್ಯಕ್ಕೆ ತಳ್ಳುವ ಮುಖ್ಯ ಶಕ್ತಿ. ಎಷ್ಟೋ ಯುವಕರು ಮನೆ ಬಿಟ್ಟು ಓಡಿ ಹೋಗಿ ಸೈನ್ಯ ಸೇರುವುದಕ್ಕೆ  ಕೂಡ ಬಡತನಕ್ಕೆ ಸಂಬಂಧಿಸಿದ ಸಮಸ್ಯೆಗಳೇ ಕಾರಣ. ಲಕ್ಷಾಧಿಪತಿಗಳ ಕೋಟ್ಯಧಿಪತಿಗಳ ಮಕ್ಕಳು, ದೊಡ್ಡ ದೊಡ್ಡ ಹುದ್ದೆಯಲ್ಲಿರುವ ಮಕ್ಕಳು ಯಾಕೆ ಸೈನಿಕರಾಗುವುದಿಲ್ಲ ಅವರಲ್ಲಿ ದೇಶ ಪ್ರೇಮ ಇಲ್ಲವೆ ದೇಶ ಪ್ರೇಮ ಬಡವರಲ್ಲಿ ಮಾತ್ರ ಇರುವಂಥದೆ ಸರ್ವರೂ  ಶ್ರೀಮಂತರಾದರೆ  ಸದಾ ಗಡಿ ಸಮಸ್ಯೆಯಿರುವ ನಮ್ಮ ದೇಶದ ಗತಿ ಏನಾದೀತು  ಸೈನ್ಯದಲ್ಲಿ ಎಷ್ಟು ಮಂದಿಯಿದ್ದಾರು ಆಗ ಬಹುಶಃ ಅಪರಿಮಿತ ಜನಸಂಖ್ಯೆಯಿರುವ ಬಡ ದೇಶ ಯುದ್ಧದಲ್ಲಿ ವಿಜಯಿಯಾಗಬಹುದು!  ಕೇವಲ ಸ್ವಯಂ ಚಾಲಿತ ಯಂತ್ರಗಳ ನಡುವೆ ಯುದ್ಧ ನಡೆಯಬಹುದೆ
 
ಸೈನ್ಯ ಬಿಟ್ಟು ಬಂದು ಬದುಕಿನೊಂದಿಗೆ ಹೋರಾಡಿ ಯಶಸ್ಸನ್ನು ಕಾಣದೆ ನಾಶಗೊಂಡ ಹಲವರನ್ನು ನಾನು ನೋಡಿದ್ದೇನೆ. ಸೈನ್ಯ ಸೇರಿ ಐವತ್ತು-ಐವತ್ತೈದು ವರ್ಷ ವಯಸ್ಸಿನ ವರೆಗೆ ಅಲ್ಲೇ ಇದ್ದವರು ಮತ್ತೆ ಹೇಗೋ ಚೆನ್ನಾಗಿ ಬದುಕಬಲ್ಲವರಾಗಿರುತ್ತಾರೆ. ತರುಣದಲ್ಲೇ ಸಿವಿಲ್ ಲೈಫಿಗೆ ಮರಳಿದವರು ಬದುಕಿನಲ್ಲಿ ಸೋಲುವುದೇ ಹೆಚ್ಚು. ನನ್ನ ತಮ್ಮನ ವ್ಯಥೆಯ ಕಥೆಯೂ ಭಾಗಶಃ  ಅದೇ.  ಒಳ್ಳೆಯ ಆರೋಗ್ಯವಿತ್ತು, ದೇಹ ದಾಢ್ರ್ಯವಿತ್ತು. ಬದುಕಿನ ಬಗ್ಗೆ ಚೆನ್ನಾಗಿ ತಿಳಿದುಕೊಂಡಿದ್ದ. ತುಂಬಾ ಸ್ನೇಹಶೀಲನಿದ್ದ, ಮೃದು ಮನಸ್ಸಿನವನಾಗಿದ್ದ. ಅದ್ಭುತವಾದ ಕ್ರಿಯಾಶೀಲತೆಯಿತ್ತು. ಆದರೆ  ಅದೆಲ್ಲವನ್ನೂ ಬದುಕಿನಲ್ಲಿ ಪ್ರಯೋಗಿಸುವ ಛಲವನ್ನದೆಲ್ಲೋ  ಕಳೆದುಕೊಂಡಿದ್ದ. ಎಷ್ಟು ಪ್ರಯತ್ನಿಸಿದರೂ ಅಮ್ಮ ನಾನು ಮತ್ತು ನನ್ನ ಸಹೋದರ ಸಹೋದರಿಯರಿಂದ ಅದನ್ನು ಮತ್ತೆ ತುಂಬಲಾಗಲಿಲ್ಲ. ‘ನಿನ್ನ ಮೂವರು ಮಕ್ಕಳಿಗೋಸ್ಕರವಾದರೂ ಕುಡಿತವನ್ನು ಬಿಡು’ ಸರಿಯಾಗು ಎಂದು ನಾನು ಎಷ್ಟು ಹೇಳಿದರೂ ಪ್ರಯೋಜನವಾಗಲಿಲ್ಲ. ಕುಡಿತ ಅವನನ್ನು ಮುಗಿಸಿಬಿಟ್ಟಿತು. ಆದರೆ ಅವನ ಅಕಾಲ ಮರಣಕ್ಕೆ ಮತ್ತು ನನ್ನ ಅಮ್ಮ ಬೇಗನೆ ಕೊನೆಯುಸಿರೆಳೆದುದಕ್ಕೆ ಅವನ ಮತಿಗೆಟ್ಟ ಹೆಂಡತಿಯೇ ಕಾರಣವಾಗಿದ್ದಳು. ಆ ತನಕ ನಮ್ಮ ಕುಟುಂಬದ ಮೇಲೆ ಕಪ್ಪು ಚುಕ್ಕಿ ಇರಲಿಲ್ಲ. ಆ ಮತಿಹೀನೆಯಿಂದಾದ ಕಪ್ಪು ಚುಕ್ಕಿಯನ್ನು ನನ್ನಿಂದ ಮರೆಯಲಾಗಲೇ ಇಲ್ಲ. ಅದರ ಜೊತೆಗೆ ತಮ್ಮನ ಸಾವಿನಿಂದಾದಂಥ ತೀವ್ರವಾದ ನೋವನ್ನು ನಾನು ಎಂದೂ ಅನುಭವಿಸಿರಲಿಲ್ಲ.
 
ನನ್ನ ತಮ್ಮ ಗಣೇಶ ತನ್ನ ಸೈನಿಕ ಜೀವನದ ಕುರಿತು ಹೇಳುತ್ತಿದ್ದುದನ್ನು ಕೇಳಿದರೆ, ಇರುವ ದೇಶಪ್ರೇಮವೂ ತೊಲಗಿಹೋಗಬಹುದು ಎನಿಸಿತು. ಸೈನ್ಯದಿಂದ ಮರಳಿದವರೆಲ್ಲ ಹೆಚ್ಚು ಕಡಿಮೆ ಒಂದೇ ಕಥೆ ಹೇಳುತ್ತಿದ್ದರು. ಭ್ರಷ್ಟಾಚಾರಕ್ಕೆ ಸೇನೆಯ ಆಫೀಸರುಗಳು ಅಪವಾದವಾಗಿರಲಿಲ್ಲ. ದುರ್ಗಮ ಪ್ರದೇಶಗಳಲ್ಲಿ ನಿರ್ಮಾಣವಾಗಿರುವಂತೆ ಕಡತಗಳಲ್ಲಿ ಕಾಣಿಸುವ ರಸ್ತೆಗಳು, ಸೇತುವೆಗಳು ಭೂಮಿಯ ಮೇಲೆ ಇರುವುದಿಲ್ಲ. ಜವಾನರಿಗೆ ಕಳಪೆ ಆಹಾರ ಕೊಟ್ಟು  ಕಂಟ್ರಾಕ್ಟರುಗಳು ಮತ್ತು ಸೈನ್ಯದ ಆಫೀಸರುಗಳು  ಹಣ ತಿನ್ನುತ್ತಿದ್ದರು. ಸೇನೆಗೆ ರಿಕ್ರೂಟ್ಮೆಂಟ್ ನಡೆಸುವಲ್ಲಿ ಹಣ ಸಂಗ್ರಹಿಸಿದ ಹಗರಣಗಳು ಬೆಳಕಿಗೆ ಬಂದ ಮೇಲೆ, ಅದೊಂದು ಕಡಿಮೆಯಾಗಿತ್ತು. ಸೈನ್ಯ ಸೇರಿದ ಮೇಲೆ ಏನೇ ಅನ್ಯಾಯವಾಗಲಿ, ಉಸಿರೆತ್ತುವಂತಿರಲಿಲ್ಲ. ಎಲ್ಲ ವಿಚಾರದಲ್ಲೂ ಆರ್ಮಿ ಡಿಸಿಪ್ಲಿನ್ ಎಂಬುದು ಎಲ್ಲರ ಸದ್ದಡಗಿಸುತ್ತಿತ್ತು. ಅದು ನೂರಕ್ಕೆ ನೂರು ಬ್ರಿಟಿಷ್ ಶೈಲಿಯಲ್ಲೇ ಇರುತ್ತಿತ್ತು.  ಸೈನ್ಯದ ದಾಖಲೆಗಳಲ್ಲಿ ತೋರಿಸಲಾದ ಎಷ್ಟೋ  ಸೇತುವೆಗಳು, ರಸ್ತೆಗಳು ನಿರ್ಮಾಣಗೊಂಡಿರುವುದೇ ಇಲ್ಲ. ಕಳಪೆ ಮಟ್ಟದ ಶಸ್ತ್ರಾಸ್ತ್ರ ಮದ್ದುಗುಂಡುಗಳ ಖರೀದಿ ಮತ್ತು ಅದರಲ್ಲಿ ನಡೆಯುವ ಅವ್ಯವಹಾರಗಳ ಬಗ್ಗೆ  ಇಡೀ ದೇಶಕ್ಕೆ ಗೊತ್ತಿದೆ. ಸೈನ್ಯಾಡಳಿತದೊಳಗಿನ ಭ್ರಷ್ಟಾಚಾರದ ಕಥೆಗಳನ್ನು ಕೇಳಿದರೆ, ನಮ್ಮ ಯುವಕರು ಯಾಕಾದರೂ ಅಲ್ಲಿ ಹೋಗಿ ಸುಮ್ಮನೆ ಪ್ರಾಣತ್ಯಾಗ ಮಾಡಬೇಕೊ ಎಂದನಿಸುತ್ತದೆ. ದೇಶಕ್ಕಾಗಿ  ಬಲಿಯಾಗಲು ಸಿದ್ಧವಿರುವ ಒಬ್ಬ  ಯೋಧನಲ್ಲಿ ಹತ್ತು  ಯೋಧರ ಬಲವಿರುತ್ತದೆ. ಅಂಥ  ಕೆಲವೇ ಕೆಲವು ಮಂದಿಯ ಆತ್ಮಸ್ಥೆ ೖರ್ಯ ದೇಶವನ್ನು ಉಳಿಸಲು ಸಾಕಾದೀತೆ
ಸೈನ್ಯದಲ್ಲಿರಲಿ, ಸ್ವಂತ ಮನೆಯಲ್ಲಿರಲಿ, ಜೀವಿಸಲು ಪ್ರಜೆಗಳಿಗೆ ಬೇಕಾದ್ದು ಯೋಧನ ಧೈರ್ಯ. ಇಂಗ್ಲಿಷಿನಲ್ಲಿ ಬಹಳ ಹಿಂದಿನ ಕಾಲದಲ್ಲಿ ಯಾರೋ ಹೇಳಿದ ಒಂದು ಮಾತು ಹೀಗಿದೆ ‘‘ಸೊ ಲಿವ್ ದ್ಯಾಟ್ ಯೂ ಕ್ಯಾನ್ ಲುಕ್ ಎನಿ ಮ್ಯಾನ್ ಇನ್ ದ ಐ ಆ್ಯಂಡ್ ಟೆಲ್ ಹಿಮ್ ಟು ಗೊ ಟು ಹೆಲ್’’ ಇದರ ಒಳ ಅರ್ಥವನ್ನು ಗ್ರಹಿಸಿ ಅದರಂತೆ ಜೀವಿಸಲು ಸಾಧ್ಯವಿದ್ದರೆ, ಸಾವಿನ ಭಯವೂ ಇರುವುದಿಲ್ಲ, ಬದುಕಿನ ಭಯವೂ ಇರುವುದಿಲ್ಲ.
 
71
ಎಂಥ ಕಷ್ಟವೇ ಬರಲಿ, ಇತರರ ಹಂಗಿನಲ್ಲಿ ಬೀಳಬಾರದು ಎಂದು ನಿರ್ಧರಿಸಿ ಅದರಂತೆ ಬದುಕಲು ಸಾಧ್ಯವಿದೆ. ಇತರರ ಮುಂದೆ ಕೈಯೊಡ್ಡುವುದಿಲ್ಲ ಎಂದು ನಿರ್ಧರಿಸಿ ನನ್ನ  ಅದೃಷ್ಟ ಇರುವುದು ನನ್ನ ಮುಷ್ಟಿಯಲ್ಲಿ ಎಂದು ನಂಬಿಕೊಂಡು ಜೀವಿಸಲು ಕೂಡ ಸಾಧ್ಯವಿದೆ. ಆದರೆ ಹಣದ ಅಗತ್ಯ ಈ ನಿರ್ಧಾರವನ್ನು ಕದಲಿಸಬಹುದು. ಅಗತ್ಯವನ್ನು ಕೂಡ ‘ಬೇಡ’ ಎಂದುಕೊಂಡಾಗ ನಾವು ಹಾಕಿಕೊಂಡ ಗುರಿಯನ್ನು ತಲಪಲಿಕ್ಕಾಗುವುದಿಲ್ಲ.  ಅದು ನಮ್ಮ ಸಾಧನೆಗೆ ಮಿತಿಯಾಗುತ್ತದೆ. ಆಗ ಅದು ಸೋಲು ಎನಿಸಿಕೊಳ್ಳುತ್ತದೆ.  ಇಲ್ಲಿಯೇ ಸ್ವ-ರಕ್ಷಣೆ ಅಥವಾ ಆತ್ಮರಕ್ಷಣೆಯ ಪ್ರಶ್ನೆ ಉದ್ಭವಿಸುವುದು.  ಆತ್ಮ ರಕ್ಷಣೆ ಮಾಡಿಕೊಂಡರೆ ತಾನೆ ಬದುಕು ಆತ್ಮರಕ್ಷಣೆ ಮಾಡಿಕೊಳ್ಳದೆ ಇತರರ ರಕ್ಷಣೆಗೆ ಕೈಯೊಡ್ಡಲಿಕ್ಕಾವುದಿಲ್ಲವಲ್ಲ
ಆದ್ದರಿಂದ ಹಟ ಮತ್ತು ನಿರ್ಧಾರಗಳಿಗಿಂತ ಆತ್ಮರಕ್ಷಣೆಯ ಅಪೇಕ್ಷೆಯೇ ಹೆಚ್ಚು ಶಕ್ತಿಶಾಲಿ. ಐವತ್ತು ರುಪಾಯಿ ಮೊತ್ತ ಬದುಕು ಮತ್ತು ಸಾವಿನ ನಡುವಿನ ಕೊಂಡಿಯಂತಾದಾಗ, ನಾನು ನಿಜವಾಗಿ ಕಣ್ಣು ತೆರೆದು ಪುಸ್ತಕಗಳ ಲೋಕದಿಂದ ಮನುಷ್ಯರ ಲೋಕಕ್ಕೆ ಬಂದೆ. ಯಾರು ಸ್ನೇಹಿತರು ಯಾರು ಸ್ನೇಹಿತರಲ್ಲ, ಯಾರು ಬಂಧುಗಳು ಯಾರು ಬಂಧುಗಳಲ್ಲ  ಎಂದು ತಿಳಿದುಕೊಳ್ಳತೊಡಗಿದೆ. ಬಂಧುಗಳೆನ್ನಿಸಿಕೊಳ್ಳುವವರಲ್ಲಿ  ಬಂಧುತ್ವವೆಷ್ಟಿದೆ  ಎಂದು ತಿಳಿಯತೊಡಗಿತು. ಬಂಧುತ್ವದೊಡನೆ ವಿನಾ ಕಾರಣ ಜೋಡಿಕೊಂಡಿರುವ ಮತ್ಸರವನ್ನು ಕಂಡು ಆಶ್ಚರ್ಯಪಟ್ಟೆ. ಹಿರಿಯವರೆನಿಸಿಕೊಳ್ಳುವ ಬಂಧುಗಳಿಗೆ ಬೇಕಾದ್ದು  ಕಿರಿಯವರು ತೋರಿಸುವ ಬಗ್ಗುವಿಕೆ ಅಥವಾ ಗೌರವ ಮಾತ್ರ;   ಪ್ರೀತಿ ಕೂಡ ಅಲ್ಲ ಎಂದು ತಿಳಿಯಿತು. ಕಿರಿಯವನನ್ನು ಕೂಡ ತನ್ನ ಪ್ರತಿಸ್ಫರ್ಧಿ ಎಂದು ಭಾವಿಸುವ, ಅವನು ಹೊಂಡಕ್ಕೆ ಬಿದ್ದರೆ ಸಂತೋಪಡುವ ಹಿರಿಯರು ಕೂಡ  ಇರುತ್ತಾರೆ, ತನ್ನ ಮಗ ಮಾತ್ರ ಗೆಲ್ಲಬೇಕು, ಅದು ದೊಡ್ಡ ಗೆಲುವು ಅನಿಸಬೇಕಾದರೆ ತನ್ನ ದಾಯಾದಿಯ ಮಗ ಸೋಲುವುದು ಅಗತ್ಯ ಎಂದು ಭಾವಿಸುವ ಧೃತರಾಷ್ಟ್ರರು ಯಾವಾಗಲೂ ಇರುತ್ತಾರೆ ಎಂದು ಕಂಡುಕೊಂಡೆ. ಅಷ್ಟೇ ಅಲ್ಲ;  ಕಿರಿಯವನೊಬ್ಬ ತಲೆಯೆತ್ತಿ ನಡೆದರೆ, ಅದು ತನಗೇ ಒಡ್ಡಿದ ಸವಾಲೆಂಬಂತೆ, ಅವನನ್ನು ಕೆಳಹಾಕಿ ನೆಲಕ್ಕೆ ಅದುಮಿಹಿಡಿದು ಅವನ ಎದೆಯ ಮೇಲೆ ಕೂರಲೆಳಸುವ ಹಿರಿಯ ಲೀಡರುಗಳದೇ ದೊಡ್ಡ ಸಂಖ್ಯೆ ಎಂಬುದನ್ನರಿತುಕೊಂಡಾಗ ನಿಜಕ್ಕೂ ಆಚ್ಚರಿಯೆನಿಸಿತು. ಅದು ಮಾವನೊ ದೊಡ್ಡಪ್ಪನೊ ಚಿಕ್ಕಪ್ಪನೊ ಆಗಿರುವುದು ಮತ್ತೂ  ಅಚ್ಚರಿಯೆನಿಸಿತು.   ಯಾರ ಮಾತನ್ನೂ  ಕೇಳಿಸಿಕೊಳ್ಳದೆ, ಎಲ್ಲರನ್ನೂ ಬದಿಗೆ ಸರಿಸಿ ತಲೆಯೆತ್ತಿ ಬದುಕುವ ಶಕ್ತಿ ಬಂದಾಗ, ಬದುಕು ಇರುವುದೇ ಹೀಗೆ ಎಂದರಿತುಕೊಂಡಾಗ, ಮರಳಿ  ಹುಟ್ಟಿದಂತೆನಿಸಿತು. ಯಾರು ಶ್ರೇಷ್ಠ ಮನುಷ್ಯರು ಎಂಬ ಪ್ರಶ್ನೆ ನನ್ನಲ್ಲಿ ಹುಟ್ಟಿದಾಗ ನಾನು ಕಂಡುಕೊಂಡ ಒಂದೇ ವಾಕ್ಯದ ಉತ್ತರ ‘ನಿಜವಾಗಿಯೂ ಶ್ರೇಷ್ಠರು ಮತ್ಸರವಿಲ್ಲದವರು’ ಎಂಬುದು. ಇದು ನನಗೆ ಲೋಕ ಕಲಿಸಿದ್ದು; ಇದು ನನ್ನ  ಎಂದೂ ಬದಲಾಗದ ನಂಬಿಕೆ.
ಅರೆಹೊಟ್ಟೆಯಲ್ಲಿರುವಾಗಲೂ, ಅನಾರೋಗ್ಯದಲ್ಲಿರುವಾಗಲೂ, ಮುಂದೇನು ಎಂಬ ಪ್ರಶ್ನೆಗೆ ಉತ್ತರವಿಲ್ಲದಿರುವಾಗಲೂ ನನ್ನ ಬರವಣಿಗೆಯಿಂದ ನನಗೆ ಒಂದು ಪೈಸೆ ಕೂಡ ಸಿಗದಿದ್ದರೂ ಅದು ಭಾಗಶಃ  ನನ್ನ  ಭಾವನಾತ್ಮಕ ಹಸಿವೆಯನ್ನು ಕಡಿಮೆ ಮಾಡುತ್ತಿತ್ತು, ಭಾಗಶಃ ನನ್ನ ಆರೋಗ್ಯವನ್ನು ಕಾಪಾಡುತ್ತಿತ್ತು  ಎಂಬುದು ನನ್ನ ಅರಿವಿಗೆ ಬಂದದ್ದು  ಎಷ್ಟೋ ಕಾಲದ ಮೇಲೆ! ಆಗ ನನ್ನ ತಲೆಗೇರಿಕೊಂಡಿದ್ದುದು ಬರೆಯುವ ಹುಚ್ಚು ಮಾತ್ರ! ಬರವಣಿಗೆ, ಓದು ಮತ್ತು ನಿದ್ರೆ ಇವು ಮೂರರಿಂದಾಗಿಯೇ ನಾನು ಬದುಕಿ ಉಳಿದದ್ದು ಎಂದು ಎಷ್ಟೋ ಬಾರಿ ನನಗನಿಸಿದೆ. ‘ಸ್ವಲ್ಪ ಮಟ್ಟಿನ ಅಸ್ವಸ್ಥತೆ ನನ್ನನ್ನು ಸ್ವಸ್ಥವಾಗಿರಿಸಿದೆ’ ಎಂದು ಷೇಕ್ಸ್ಪಿಯರನ ನಾಟಕದಲ್ಲಿ ಒಂದು  ಪಾತ್ರ ಹೇಳುತ್ತದೆ.   ಎಷ್ಟು  ಅರ್ಥಪೂರ್ಣವಾದ ಮಾತು ಅಲ್ಲವೆ
ಡೇಲ್ ಕಾರ್ನಿಗಿ ಎಂಬ ಲೇಖಕ  ತನ್ನ ಪುಸ್ತಕಗಳ ಮೂಲಕ ಅಸಂಖ್ಯ ಯುವಕ ಯುವತಿಯರಲ್ಲಿ ಬದುಕಿನ ಚೈತನ್ಯವನ್ನುಕ್ಕಿಸಿದ್ದಾನೆ. ಅವನು ಆಯ್ದು ಪೋಣಿಸಿಕೊಟ್ಟ ವಾಕ್ಯಗಳು ಲಕ್ಷಗಟ್ಟಲೆ  ಜೀವಗಳನ್ನು ಉಳಿಸಿರಬಹುದು. ಎಷ್ಟೋ ನಿರಾಶಾವಾದಿಗಳು ಆಶಾವಾದಿಗಳಾಗಿ ಪರಿವರ್ತನೆ ಹೊಂದಿರಬಹುದು. ಜೀವನವಿಡೀ ಅವನಿದಕ್ಕಾಗಿ ದುಡಿದ. ಕೋಟಿಗಟ್ಟಲೆ ಜನ ಅವನ ಪುಸ್ತಕಗಳನ್ನು ಓದಿ  ಅವನ ಅಭಿಮಾನಿಗಳಾದರು. ಅವನ ಬದುಕಿನಲ್ಲಿ  ಯಶಸ್ಸು  ಮಾತ್ರವಲ್ಲ, ಸಾರ್ಥಕ್ಯವಿತ್ತು. ಅವನು ಹತ್ತಿರ ಹತ್ತಿರ ಎಂಬತ್ತು ವರ್ಷ ಬದುಕಿದ. ‘ಆದರೆ ಆತ್ಮಹತ್ಯೆಯ ಮೂಲಕ ಜೀವನವನ್ನು ಕೊನೆಗೊಳಿಸಿದನಲ್ಲ’ ಎಂದು ನಗುವವರಿದ್ದಾರೆ. ನಗುವವರಿಗೇನು ಅವರು ಇತರರ ಬದುಕನ್ನು ಉಳಿಸಲು ಹೆಣಗಾಡಿರುತ್ತಾರೆಯೇ ಒಬ್ಬ ಮನುಷ್ಯ ತನ್ನ ಬದುಕನ್ನು ಅತ್ಯಂತ ಶ್ರೇಷ್ಠವಾದ ರೀತಿಯಲ್ಲಿ ಬದುಕಿ, ತಾನು ಮಾಡಬಯಸಿದ್ದು ಆಯ್ತು, ಇನ್ನು ಬದುಕಲು ಬೇಕಾದ ತ್ರಾಣ ದೇಹದಲ್ಲಿಲ್ಲ, ಇನ್ನು ಯಾಕೆ ಸುಮ್ಮನೆ ನರಳುತ್ತಾ ಬದುಕಬೇಕು ಎಂದು ನಿರ್ಧರಿಸಿ ಹೇಗೋ ಪ್ರಾಣತ್ಯಾಗ ಮಾಡುತ್ತಾನೆ. ಅದರ ತಪ್ಪು ಒಪ್ಪನ್ನು ನಿರ್ಧರಿಸುವ ಹಕ್ಕು ಯಾರಿಗಿದೆ ಮನುಷ್ಯ ಹೇಗೆ ಸತ್ತ ಎಂಬುದು ಮುಖ್ಯವಾಗುವುದಿಲ್ಲ; ಹೇಗೆ ಬದುಕಿದ ಎಂಬುದು ಮುಖ್ಯವಾಗುತ್ತದೆ. ಹದಿಮೂರನೆಯ ವರ್ಷ ಪ್ರಾಯದಲ್ಲಿಯೇ ಸಂತನೆನಿಸಿಕೊಂಡು ಜ್ಞಾನದೇವ ದೇಹತ್ಯಾಗ ಮಾಡಿದಾಗ ಯಾರೂ ತಡೆಯಲಿಲ್ಲ!  ಎಷ್ಟೋ ಮಂದಿಯ ನಿರರ್ಥಕ ಬದುಕು ಎಂದೋ ಮುಗಿದಿರುತ್ತದೆ. ಇನ್ನೆಷ್ಟೋ ಮಂದಿ ಪ್ರಜಾಪೀಡಕರಾಗಿ ಬದುಕಿಕೊಂಡಿರುತ್ತಾರೆ. ಅವರಿಗೆ ಸಾಯುವ ಇಚ್ಛೆಯಿರುವುದಿಲ್ಲ!  ಸಾಯುವ ಧೈರ್ಯವೂ ಇರುವುದಿಲ್ಲ. ಇತರರ ಬದುಕಿನ ಬಗ್ಗೆ ಅಥವಾ ಸಾವಿನ ಬಗ್ಗೆ ಮೌಲ್ಯ ಮಾಪನ ಮಾಡುತ್ತಾ ಸಾಯುತ್ತಾ ಇದ್ದರೂ ಅವರು ಸಾಯುವುದಿಲ್ಲ!
 
72
ಪಟ್ಟಿ ಮಾಡಿದರೆ, ಪ್ರಪಂಚವನ್ನು ದ್ವೇಷಿಸಲು, ಮನುಷ್ಯರನ್ನು ದ್ವೇಷಿಸಲು ನನಗೆ ನೂರೊಂದು ಕಾರಣಗಳು ಸಿಗುತ್ತವೆ. ಆದರೆ ಕೇವಲ ಲೋಕ ಕಲ್ಯಾಣಕ್ಕಾಗಿಯೇ ಎಷ್ಟೋ ಮಂದಿ ಪ್ರಾಣ ನೀಡಿದ್ದಾರೆ. ಜನರ ಒಳಿತಿಗಾಗಿ ಅಹರ್ನಿಶಿ ದುಡಿದ ಇನ್ನೆಷ್ಟೋ ಮಂದಿಯನ್ನು ಜನರೇ ಕೊಂದಿದ್ದಾರೆ. ಆತ್ಮಹತ್ಯೆ ಕೂಡ  ಒಬ್ಬ ವ್ಯಕ್ತಿಯ ಸ್ವಂತ ನಿರ್ಧಾರವಾದರೂ ಬಹಳ ಸಲ ಅದನ್ನು  ಮಾಡಿಸುವುದು ಸಮಾಜ ಅರ್ಥಾತ್ ಇತರ ಮನುಷ್ಯರೇ!
ಲೋಕ ಕಲ್ಯಾಣಕ್ಕಾಗಿ  ಹೋರಾಟ ನಡೆಸಿದ ಎಷ್ಟೋ ಮೇಧಾವಿಗಳನ್ನು ಸರಕಾರಗಳೇ ನಿರ್ದಯವಾಗಿ  ದಂಡಿಸಿವೆ. ಈಗಲೂ ದಂಡಿಸುತ್ತಿವೆ. ಆದರೂ ಇತರ ಮಾನವರು ಅವರ ಪರವಾಗಿ ಕೈಯೆತ್ತುತ್ತಿಲ್ಲ ಎಂಬುದು ಮನುಷ್ಯ ಕೂಡ ಒಂದು ಪ್ರಾಣಿವರ್ಗ; ಆ ಪ್ರಾಣಿವರ್ಗಕ್ಕೆ ಕೂಡ ಎಲ್ಲವನ್ನೂ ಅರಿತುಕೊಳ್ಳುವಂಥ ಪ್ರಜ್ಞಾಶಕ್ತಿಯಾಗಲಿ ನ್ಯಾಯಾನ್ಯಾಯ ವ್ಯತ್ಯಾಸವನ್ನು ಅರಿಯಬಲ್ಲ ಬುದ್ಧಿಶಕ್ತಿಯಾಗಲಿ, ಅನ್ಯಾಯವನ್ನು ಸ್ಪಷ್ಟವಾಗಿ ಕಂಡಾಗ ಅದರ ವಿರುದ್ಧ ಹೋರಾಡುವ ದೈರ್ಯವಾಗಲಿ ಇಲ್ಲ  ಎಂಬುದಕ್ಕೆ ಪುರಾವೆ ಎಂಬಂತೆ ತೋರುತ್ತಿದೆ. ಅಂಥವರನ್ನು ಸೃಷ್ಟಿಸುವ ಶಕ್ತಿ ಕೂಡ ಸಾಮಾಜಿಕ ಮನಸ್ಸಿನಲ್ಲಿ ಇಲ್ಲ. ಇರುವುದಾದರೆ, ಅಂಥ ಧೀಮಂತರು ಅದೇಕೆ ಕೇವಲ  ಕೋಟಿಗೊಬ್ಬ ಇವತ್ತಿನ ಸಾಮಾಜಿಕ ಆರೋಗ್ಯ ರಕ್ಷಣೆಗೆ ಕನಿಷ್ಟ ಸಾವಿರಕ್ಕೊಬ್ಬ ಬೇಕು!
ನಾನು ಲೋಕ ಕಲ್ಯಾಣಕ್ಕಾಗಿ ದುಡಿದಿಲ್ಲ. ಆದ್ದರಿಂದ ನನಗೆ ಲೋಕವನ್ನು ದ್ವೇಷಿಸುವ ಅರ್ಹತೆಯಿಲ್ಲ. ಸಾಧ್ಯವಿದ್ದಷ್ಟೂ ಲೋಕವನ್ನು ಪ್ರೀತಿಸುವುದೇ ಸರಿ. ಬದುಕಿರುವುದು ಪ್ರೀತಿಸುವುದರಲ್ಲಿಯೇ ಹೊರತು ದ್ವೇಷಿಸುವುದರಲ್ಲಿ ಅಲ್ಲ. ಸಮಾಜವನ್ನು ಪ್ರೀತಿಸಿದ ಎಲ್ಲರನ್ನೂ   ಪ್ರೀತಿಸಲು ಸಮಾಜದಿಂದ ಆಗಿಲ್ಲ ಎನ್ನುವುದು ಜಗತ್ತನ್ನು ದ್ವೇಷಿಸಲು ಸಮರ್ಥನೀಯ ಕಾರಣವಾಗಲಿಕ್ಕಿಲ್ಲ.
ಹತ್ತು ಹಲವು ಊರುಗಳಲ್ಲಿ ಜೀವಿಸಿದ ಬಳಿಕ, ಕೆಲವು ನೂರು ಮಂದಿಯನ್ನು  ತೀರಾ ಹತ್ತಿರದಿಂದ ಕಂಡ ಬಳಿಕ, ನಾನು ಮನುಷ್ಯರ ಬಗ್ಗೆ  ತಳೆದ ಭಾವನೆಗಳೇನೆಂಬುದನ್ನು  ಈ ರೀತಿ ಹೇಳಬಹುದು ಹತ್ತರಲ್ಲಿ ಏಳು ಮನುಷ್ಯರಿಗೆ ಸತ್ಯವನ್ನೇ ಹೇಳಬೇಕು ಎಂಬ ಹಟ ಇಲ್ಲ. ಅವರಾಡುವ ಸುಳ್ಳು  ಅವರ ದೃಷ್ಟಿಯಲ್ಲಿ ಸತ್ಯವೇ ಎಂಬಂತಿರುತ್ತದೆ!  ಸತ್ಯ ಮತ್ತು ಸುಳ್ಳಿನ ಕಲ್ಪನೆ ಎಲ್ಲಾ ಸಮಾಜಗಳಲ್ಲಿಯೂ ಒಂದೇ ಅಲ್ಲ  ಎಂಬುದಕ್ಕೆ ನನಗೆ ಇಥಿಯೋಪಿಯಾದಲ್ಲಿ   ಹಲವು ಪುರಾವೆಗಳು ಸಿಕ್ಕಿವೆ. ಇಂಥ ಸುಳ್ಳುಗಳನ್ನು ಇವರು ಯಾಕೆ ಹೇಳುತ್ತಾರೆ ಎಂದು ನಾವು ಭಾರತೀಯರು ಆಶ್ಚರ್ಯಪಡಬೇಕು ಅಷ್ಟೇ. ಅವರಿಗೆ ಅದು ಮಾತು ಮಾತ್ರ. ಸತ್ಯವೂ ಅಲ್ಲ, ಸುಳ್ಳೂ ಅಲ್ಲ! ಎಳೆಯ ಮಕ್ಕಳಿಗೂ ಹಾಗೆ ಅಲ್ಲವೆ
ಮನುಷ್ಯ  ಎಷ್ಟು ನಿಸ್ವಾರ್ಥಿಯಾಗಿದ್ದರೂ ಯಾವುದೋ ಒಂದು ಕ್ಷಣದಲ್ಲಿ  ಸ್ವಾರ್ಥ ತಟ್ಟನೆ ಮೇಲೆದ್ದು ಬಂದು ಎಲ್ಲವನ್ನೂ ಕಬಳಿಸಬಹುದು.
ಮನುಷ್ಯನನ್ನು ಹಣದ ಆಕರ್ಷಣೆಯಷ್ಟು ಪ್ರಬಲವಾಗಿ ಆಕರ್ಷಿಸುವಂಥದು ಇನ್ನೊಂದಿಲ್ಲ.  ಆದ್ದರಿಂದ ಹತ್ತರಲ್ಲಿ ಏಳು ಮಂದಿಗೆ ಪ್ರೀತಿ ಮತ್ತು ಪ್ರಾಮಾಣಿಕತೆಗಿಂತ ಹಣವೇ ಹೆಚ್ಚು  ಮೌಲ್ಯವುಳ್ಳದ್ದಾಗಿರುತ್ತದೆ.
ಇತರರಲ್ಲಿ  ಸದ್ಗುಣವನ್ನು ಗುರುತಿಸಲು ಮನುಷ್ಯರಿಗೆ ಬಹಳ ಕಷ್ಟವಾಗುತ್ತದೆ. ಹತ್ತರಲ್ಲಿ ಏಳು ಮಂದಿಗೆ ಇತರರಲ್ಲಿರುವ ಇರುವ ದುರ್ಗುಣ ತಟ್ಟನೆ ಗೋಚರಿಸುತ್ತದೆ; ಸದ್ಗುಣ ಕಾಣಿಸುವುದೇ ಇಲ್ಲ.  ಮನುಷ್ಯ ವರ್ಗದಲ್ಲಿ ದಿನಾ ನಡೆಯುವ ಗಾಸಿಪ್ ಎಂಬ ಸಂವಾದದ ಹೂರಣ ಸದ್ಗುಣವನ್ನು ಕಾಣಲಾಗದ ಗುಣದಿಂದಲೇ ಸೃಷ್ಟಿಯಾಗುತ್ತಿರುತ್ತದೆ.
ಮನುಷ್ಯ ಈ ಭೂಮಿಯಲ್ಲಿ  ಹುಟ್ಟಿದ್ದಾನೆ ಎಂಬ ಬಗ್ಗೆ,  ಅವನು ಈ ಭೂಮಿಗೆ ಸಂಬಂಧಿಸಿದವನು ಎಂಬ ಬಗ್ಗೆ  ಬಹಳ ಸಲ ಸಂದೇಹವುಂಟಾಗುತ್ತದೆ. ಯಾಕೆಂದರೆ, ಈ ಗ್ರಹದ ಮೇಲಿರುವ ಮರಗಿಡಗಳು, ಮೃಗ ಪಕ್ಷಿಗಳು, ಸರೀಸೃಪಗಳು ಎಲ್ಲವೂ  ತಮ್ಮ ಬದುಕನ್ನು  ಪ್ರಾಮಾಣಿಕವಾದ ರೀತಿಯಲ್ಲಿ ಬದುಕುತ್ತವೆ. ಮನುಷ್ಯನ  ಅಸ್ತಿತ್ವಕ್ಕೆ ಸಂಬಂಧಿಸಿದ ವಿಚಾರದಲ್ಲಿ  ಹಾಗಿಲ್ಲ.
 
 
73
ದಡ್ಡ ಪೊಲೀಸರನ್ನು ವರ್ಷ ವರ್ಷಗಳ ಕಾಲ ಸತಾಯಿಸಿದ ಕೊಲೆಗಾರರಲ್ಲಿ ಮತ್ತು ಕಳ್ಳರಲ್ಲಿ  ಹೆಚ್ಚಿನವರು ಬಹಳ ಬುದ್ಧಿವಂತರು ಮತ್ತು ಅಷ್ಟೇ ಸೂಕ್ಷ ್ಮಮತಿಗಳಾಗಿರುತ್ತಾರೆ ಎನ್ನುವುದು ನಿಸ್ಸಂದೇಹ. ಸೂಕ್ಷ್ಮ ಸಂವೇದನೆಯುಳ್ಳ, ಬುದ್ಧಿವಂತರಾದ ಹುಡುಗ ಹುಡುಗಿಯರನ್ನು ಸುಲಭದಲ್ಲಿ ದಾರಿ ತಪ್ಪಿಸಬಹುದು. ಅವರು ಬಡವರು ಸಹ ಆಗಿದ್ದಲ್ಲಿ ಇನ್ನಷ್ಟು ಸುಲಭ. ಎಲ್ಲಾ ಮಕ್ಕಳೂ ಬಾಲ್ಯದಲ್ಲಿ ಏನಾದರೊಂದು ಕಳ್ಳತನ ಮಾಡಿಯೇ ಮಾಡಿರುತ್ತಾರೆ. ಗಾಂಧಿ, ನೆಹರು ತಮ್ಮ ಕಳ್ಳತನಗಳ ಬಗ್ಗೆ ಬರೆಯದಿರುತ್ತಿದ್ದರೆ, ಅವರು ಮಾಡಿದ  ಕಳ್ಳತನದ ಬಗ್ಗೆ ಪ್ರಪಂಚಕ್ಕೆ ತಿಳಿಯುತ್ತಿರಲಿಲ್ಲ. ಚಿಕ್ಕಂದಿನಲ್ಲಿ ಮಾವಿನಕಾಯಿ, ಸೀಬೆಕಾಯಿ, ನೆಲ್ಲಿಕಾಯಿ ಮುಂತಾದವುಗಳನ್ನು ಕಳದ ಹುಡುಗರೇ ಸಿಗಲಿಕ್ಕಿಲ್ಲ. ಅಂಥ ಕಳ್ಳತನಕ್ಕೆ ಕುಮ್ಮಕ್ಕು ನೀಡಿದ ಹುಡುಗಿಯರಿಗೂ ಕೊರತೆಯಿಲ್ಲ. ಅಂಥ ಕಳ್ಳತನವನ್ನು  ಭಯಂಕರ ಅಪರಾಧ ಎಂದು ಪರಿಗಣಿಸಿ, ಕಡ್ಡಿಯನ್ನು ಗುಡ್ಡ  ಮಾಡಿ  ಭೀಕರ ಶಿಕ್ಷೆ ನೀಡಿದವರು ಅಂಥ ಕಳ್ಳತನ ಮಾಡದವರೇನೂ ಅಲ್ಲ. ಗಾಂಧಿ. ನೆಹರೂ ಕಾಲದಲ್ಲಿ  ಎಷ್ಟು ಮಕ್ಕಳು ಪೆನ್ನು ಪೆನ್ಸಿಲು ಕದಿಯುತ್ತಿದ್ದರು ಎಂಬ ಸ್ಟಾ ್ಯಟಿಸ್ಟಿಕ್ಸ್  ಇಲ್ಲ. ಆದರೆ ಗಾಂಧಿ ನೆಹರೂ ಕಾಲದಲ್ಲಿ ಮಾತ್ರವಲ್ಲ, ನನ್ನ ಬಾಲ್ಯದ ದಿನಗಳಲ್ಲಿ ಕೂಡ ಪೆನ್ನು ಬಹಳ ಅಪರೂಪದ ವಸ್ತು. ನಾನು ಶಾಯಿಯಲ್ಲಿ ಬರೆಯತೊಡಗಿದ್ದು  ಐದನೆಯ ತರಗತಿಯಲ್ಲಿ. ಅಲ್ಲಿಯ ವರೆಗೆ ಸ್ಲೇಟು. ಅಪ್ಪ ಉಪಯೋಗಿಸುತ್ತಿದ್ದ  ಅಣಲೆಕಾಯಿಯ ಶಾಯಿಯೇ ನನ್ನ ಮೊದಲ ಶಾಯಿ! ಗುಡ್ಡದಲ್ಲಿ ಸಿಗುವ ಒಂದು ಗಿಡದ ರೆಂಬೆಯನ್ನು ಕತ್ತರಿಸಿ ಚೂಪಾಗಿ ಕೆತ್ತಿ ತಯಾರಿಸಿದ ಹ್ಯಾಂಡ್ಲೇ ಮೊದಲ ಹ್ಯಾಂಡ್ಲ್!  ಅವುಗಳ ಜೊತೆ ಸಾಕಷ್ಟು ಹೋರಾಟ ನಡೆಸಿದ ಬಳಿಕ ಬಂತು ಅಂಗಡಿಯ ಶಾಯಿ ಮತ್ತು ಅಂಗಡಿಯ ಹ್ಯಾಂಡ್ಲ್. ಈಗ ಶಾಲೆ ಕಾಲೇಜಿಗೆ ಹೋಗುವವರಿರುವ ಮನೆಗಳಲ್ಲಿ ಪೆನ್ನುಗಳು ರಾಶಿ ಬಿದ್ದಿರುತ್ತವೆ. ಆಗ, ನಾನು ಉಪಾಧ್ಯಾಯನಾದ ಮೇಲೆ, ಯಾವುದೋ ಕನಸೇ ನನಸಾಗಿ ಕೈಗೆ ಬಂದಂತೆ ಸಿಕ್ಕಿದ ಬಾಲ್ ಪಾಯಿಂಟ್ ಪೆನ್ ಈಗ  ಕಸದಂತಾಗಿ ಕಾಲಿಟ್ಟಲ್ಲಿ  ಕಾಲಿಗೆಡವುತ್ತದೆ. ನಾನು ಚಿಕ್ಕವನಿದ್ದಾಗ ಒಬ್ಬ ಹುಡುಗನನ್ನು ಕಳ್ಳನನ್ನಾಗಿ ಮಾಡುವುದು ಬಹಳ ಸುಲಭವಿತ್ತು.  ಮೇಜಿನ ಮೇಲೆ ಕೆಲವು ಪೆನ್ನುಗಳನ್ನೋ  ಅಥವಾ ಕೆಲವು ನಾಣ್ಯಗಳನ್ನೋ    ಇಟ್ಟುಬಿಟ್ಟರಾಯ್ತು! ಅಂಥ ಅವಕಾಶಗಳನ್ನು ಸೃಷ್ಟಿಸಿ ಹುಡುಗನನ್ನು ಕಳ್ಳನನ್ನಾಗಿ ಮಾಡಿ ‘ನಿನ್ನ ಮಗ ಕಳ್ಳ’ ಎಂದು ಕೂಗಾಡುವ ತಾಯಂದಿರು ಕೂಡ ಆ ಕಾಲದಲ್ಲಿ ಇದ್ದರು. ಈಗ ಅಂಥ ತಾಯಂದಿರು ಎಲ್ಲಿಯೂ ಕಾಣಸಿಗುವುದಿಲ್ಲ. ಖಂಡಿತವಾಗಿಯೂ ಮಾನವ ಕುಲ ಕಳೆದ ಐವತ್ತು ವರ್ಷಗಳಲ್ಲಿ ಬಹಳ ವಿಕಾಸ ಹೊಂದಿದೆ!
 
 
74
 
ಐದನೆಯ ದರ್ಜೆಯಲ್ಲಿರುವಾಗ  ಒಬ್ಬ ಹುಡುಗನ ಕೈಯಲ್ಲಿ ನಾನು  ಒಂದು ಚೆಂದದ ಸ್ಕೇಲು ಮತ್ತು ಒಂದು  ಪೆನ್ಸಿಲು ಕಂಡೆ. ನನಗೂ ಅಂಥದು ಬೇಕು ಎಂದು ಬಹಳ ಆಸೆಯಾಯಿತು. ಮನೆಯಲ್ಲಿ ಆಸೆಯನ್ನು ವ್ಯಕ್ತ ಪಡಿಸಿ ಸಿಗದುದಕ್ಕೆ ಕಣ್ಣೀರು ಸುರಿಸಿಯಾಯ್ತು.  ನನಗೆ ಅದೇನೋ ಅಸೌಖ್ಯವಾದಾಗ, ಅಮ್ಮ ತಿರುಪತಿಯ ತಿಮ್ಮಪ್ಪನಿಗೆ ಹರಕೆ ಹೊತ್ತು ಒಂದು ಕುಡಿಕೆಯಲ್ಲಿ  ಆಗಾಗ ತಾಮ್ರದ ನಾಣ್ಯಗಳನ್ನು ಹಾಕುತ್ತಿದ್ದುದನ್ನು ಕಂಡಿದ್ದೆ. ಒಂದು ದಿನ ಅದರಿಂದ ಕೆಲವು ನಾಣ್ಯಗಳನ್ನು ತೆಗೆದು, ನನಗೆ ಬೇಕಾದ ಪೆನ್ಸಿಲು ಮತ್ತು ಸ್ಕೇಲು ಕೊಂಡುಕೊಂಡೆ. ಅದು ತಾಯಿಗೆ ತಿಳಿದ  ಮೇಲೆ ಇಡೀ ಜೀವಮಾನಕ್ಕೆ ಬೇಕಾಗುವಷ್ಟು ಬೈಗಳು ಸಿಕ್ಕವು. ಮುಖ್ಯವಾಗಿ, ನಾನು ಮಾಡಿದ್ದು ಪರಮ ದೈವದ್ರೋಹವಾಗಿತ್ತು! ಆದರೆ ಕದ್ದದ್ದು ಸತ್ಕಾರ್ಯಕ್ಕಾಗಿದ್ದುದರಿಂದಲೋ ಏನೊ ಪೆಟ್ಟುಗಳು ಸಿಗಲಿಲ್ಲ. ಆದರೆ ಅಮ್ಮ  ನಾನು ಅನ್ನ ನೀರು ಮುಟ್ಟುವುದಿಲ್ಲ  ಅಂಥ ಕೂತುಬಿಟ್ಟದ್ದು ಎಲ್ಲಕ್ಕಿಂತ ಘೋರವಾದ ಶಿಕ್ಷೆಯಾಗಿತ್ತು.  ಇನ್ನು ಅಂಥದು ಮಾಡುವುದಿಲ್ಲ ಎಂದು ನಾನು ಪರಿ ಪರಿಯಾಗಿ ಹೇಳಿಕೊಂಡ ಮೇಲೆ, ಅವರು ತನ್ನ ತಲೆಯ ಮೇಲೆ ನನ್ನ ಕೈಯಿರಿಸಿ ಆಣೆ ಮಾಡಿಸಿಕೊಂಡ ನಂತರವೇ ನಾವು ಜೊತೆಯಾಗಿ ಊಟ ಮಾಡಿದ್ದು!  ಆದರೆ ಆವತ್ತು ಅವರಲ್ಲಿ  ಒಂದು ಬದಲಾವಣೆ ಆಯಿತೆಂದು ತೋರುತ್ತದೆ.  ತಿರುಪತಿಯ ತಿಮ್ಮಪ್ಪನನ್ನು ಮತ್ತು ಅವನಿಗೆ ನಾಣ್ಯಗಳ ಹುಂಡಿಯಿಡುವುದನ್ನು ಅವರು ಮರೆತೇಬಿಟ್ಟರು. ಬದುಕಿಸಬೇಕಾದ್ದು  ನೇರವಾಗಿ  ಈ ತಿಮ್ಮಪ್ಪನನ್ನು   ಮತ್ತು  ಅವನ  ಓದುವ  ಆಸೆಯನ್ನು  ಎಂದು  ಅವರಿಗನಿಸಿರಬಹುದು.    ಇಂಥ ಚಿಕ್ಕ ಪುಟ್ಟ ಕಳ್ಳತನಕ್ಕೆ, ನನ್ನ ಹಟದ ಸ್ವಭಾವಕ್ಕೆ ಮತ್ತು ಅಂತ್ಯವಿರದ ತುಂಟತನಕ್ಕೆ ನಾನು ಅಮ್ಮನಿಂದ ಬಹಳ ಸಲ ಪೆಟ್ಟು ತಿಂದಿದ್ದೇನೆ.   ಆದರೆ ತಂದೆ ನನಗೆ ಯಾವತ್ತೂ  ಯಾವುದೇ ಶಿಕ್ಷೆ ನೀಡಿದ್ದಿಲ್ಲ.
ಒಮ್ಮೆ ತಂದೆಯವರ ಕೋಟಿನ ಜೇಬಿನಲ್ಲಿದ್ದ ಎಂಟಾಣೆ ನಾಣ್ಯ ಕಾಣದಾಯಿತು. ನನ್ನನ್ನು  ಎಷ್ಟು ವಿಚಾರಿಸಿದರೂ ನಾನು ತೆಗೆದಿಲ್ಲ ಎಂದು ಹೇಳಿದೆ.  ಆ ದಿನ ತಂದೆ ನನಗೆ ಬೆತ್ತದಲ್ಲಿ  ಬಹಳ ಥಳಿಸಿದರು. ಆದರೂ ನಾನು ತೆಗೆದಿಲ್ಲ ಎಂದೇ ಹೇಳುತ್ತಿದ್ದೆ. ಬಹಳ ಗರ್ವದ ಹುಡುಗ ಎಂದು ಅವರು ಬೆತ್ತವನ್ನು ಎಸೆದರು.  ಎಷ್ಟೋ ಹೊತ್ತಿನ ಬಳಿಕ ಅವರಿಗೆ ನೆನಪಾಯಿತು. ಆ ಎಂಟಾಣೆ ನಾಣ್ಯವನ್ನು ಅವರು ಯಾರಿಗೋ ಕೊಟ್ಟಿದ್ದರು. ಅದವರಿಗೆ ಮರೆತುಹೋಗಿತ್ತು. ತಂದೆ ನನ್ನನ್ನು ಅಪ್ಪಿ ಹಿಡಿದುಕೊಂಡು ಅತ್ತುಬಿಟ್ಟರು.  ಅವರು ಕಣ್ಣೀರು ಸುರಿಸಿದ್ದನ್ನು  ಅವತ್ತೇ ನಾನು ಕಂಡದ್ದು.   ನನ್ನ ಎಲ್ಲಾ ನೋವುಗಳೂ ಮರೆತುಹೋದುವು. ಬಹುಶಃ ಮರುದಿನದಿಂದ ನಾನು ಬದಲಾದೆನೆಂದೆನಿಸುತ್ತದೆ.  ಆದರೂ ಅಮ್ಮನಿಗೆ  ಸಿಟ್ಟು ಬರುವಂಥದ್ದೇನನ್ನಾದರೂ ನಾನು ಮತ್ತೂ  ಮಾಡುತ್ತಿದ್ದೆ.  ಯಾಕೆಂದರೆ, ಅವರಲ್ಲಿ ಪ್ರೀತಿಯೆಷ್ಟಿದ್ದರೂ, ಅದು ಅವರು ಅಪೇಕ್ಷಿಸುತ್ತಿದ್ದ ಶಿಸ್ತಿಗಿಂತ ಕಡಿಮೆಯಾಗಿಯೇ ತೋರುತ್ತಿತ್ತು.  ಕೆಲವು ಸಲ ಹೆರವರ ಮಕ್ಕಳನ್ನು ತಮ್ಮ ಮಕ್ಕಳಿಗಂತ ಹೆಚ್ಚು ಪ್ರೀತಿಸುತ್ತಾರೇನೋ ಎಂಬಂತಿರುತ್ತಿತ್ತು ಅವರ ವರ್ತನೆ! ಆಗ ನನಗೆ ತುಂಬಾ ಸಿಟ್ಟು ಬರುತ್ತಿತ್ತು.
ತಾಯಿಯ ಪ್ರೀತಿಯ ನಿಜವಾದ ಆಳ, ತನ್ನ ಮಕ್ಕಳ ಬಗ್ಗೆ  ಆಕೆಗಿದ್ದ ಕಾಳಜಿ ಇತ್ಯಾದಿಯೆಲ್ಲಾ ನನಗೆ ಸ್ಪಷ್ಟವಾಗಿ ಕಾಣಿಸಿದ್ದು ನಾನು ದೊಡ್ಡವನಾದ ಮೇಲೆ. ನನಗೋಸ್ಕರ ಕಷ್ಟ ನಿಷ್ಟುರಗಳನ್ನು ಸಹಿಸಲು ಸದಾ ಸಿದ್ಧಳಿರುವುದನ್ನು ಕಂಡ ಮೇಲೆ. ಅವಳ ಬಳಿ ಚಿನ್ನಾಭರಣವೆನ್ನುವುದು ಏನೂ ಇರಲಿಲ್ಲ. ಇದ್ದದ್ದು  ಕೂಡ ಕಳ್ಳರ ಪಾಲಾಗಿತ್ತು. ಆದರೆ ಅವಳ ಕಿವಿಯಲ್ಲಿದ್ದ ಬೆಂಡೋಲೆ ಅಪ್ಪ ಸತ್ತ  ನಂತರ ನನ್ನ ಆಪತ್ಕಾಲದಲ್ಲಿ  ಬಹಳ ಸಲ ನನ್ನ ನೆರವಿಗೆ ಬಂದ ಭಾರೀ ನಿಧಿಯಾಗಿತ್ತು.  ಆ ಬೆಂಡೋಲೆಯಲ್ಲದಿದ್ದರೆ ನಾನು ಎಂ.ಎ. ಪರೀಕ್ಷೆಗೆ  ಕಟ್ಟುವುದು  ಬಹುಶಃ  ಮತ್ತೂ ಒಂದು ವರ್ಷ ಮುಂದೆ ಹೋಗುತ್ತಿತ್ತು.
ತಿರುಪತಿಯಲ್ಲಿ ಜನಿವಾರ ಧಾರಣೆಯ ವಿಧಿಯನ್ನು ಕಂಡಾಗ ನಮ್ಮ ಒಬ್ಬರು ಹಿರಿಯ ಲೇಖಕರಿಗೆ ‘ದೇವರು ಹೀಗಿರಲಾರ’ ಎಂದನಿಸಿತಂತೆ. ಆಶ್ಚರ್ಯವಿಲ್ಲ.  ಹಿರಿಯ ಲೇಖಕನಲ್ಲದ  ನನಗೂ ಹಾಗೇ ಅನಿಸಿತು. ನಾನಿನ್ನೂ  ತಿರುಪತಿಗೆ ಹೋಗಿಲ್ಲ.  ಆದರೆ  ಮನೆಯಲ್ಲಿ ತಿರುಪತಿ ದೇವರ ತಾಮ್ರದ ನಾಣ್ಯಗಳ ಹುಂಡಿಯ ಹಣ ಕದ್ದಿದ್ದೇನೆ. ಬೆಂಗಳೂರಿನ ಕೆಲವು ರಸ್ತೆಗಳಲ್ಲಿ ಹೋದರೆ ಮುನಿಸಿಪಲ್ ಶಾಲೆಗಳು ಕಾಣಸಿಗುತ್ತವೆ. ಕೆಲವು ರಸ್ತೆಗಳಲ್ಲಿ  ಹೋದರೆ ದೇವಲೋಕದಿಂದ ಧರೆಗಿಳಿದು ಬಂದಂಥ  ಸ್ಕೂಲುಗಳು ಕಾಣಸಿಗುತ್ತವೆ.  ತಿರುಪತಿಯನ್ನು ನಿರ್ಮಿಸಿದವರೂ ನಾವೇ, ಈ ಶಾಲೆಗಳನ್ನು ನಿರ್ಮಿಸಿದವರೂ ನಾವೇ.  ಆ ಶಾಲೆಯ ಮತ್ತು ಈ ಶಾಲೆಯ ಮಕ್ಕಳನ್ನು  ನಮ್ಮ ಚಿತ್ತ ಭಿತ್ತಿಯಲ್ಲಿಟ್ಟು  ನೋಡಿಕೊಂಡರೆ  ‘ದೇವರು ಹೀಗಿರಲಾರ’ ಎಂದು ಅನಿಸುತ್ತದೆ.
ನಾನು ಚಿಕ್ಕವನಿದ್ದಾಗ ನಮ್ಮ ಮನೆಯಂಗಳದ ತುಳಸಿಯನ್ನು ನಾವು ನಮ್ಮದೇ ಆದ ರೀತಿಯಲ್ಲಿ  ಸಿಂಗರಿಸಿ ತುಳಸಿಪೂಜೆ ಮಾಡುತ್ತಿದ್ದೆವು.  ಪೂಜೆಗೆ ಮನೆ ಮಂದಿ ಮಾತ್ರ. ಒಂದೊಂದು ವರ್ಷ  ಯಾರೋ  ಕೆಲವು  ಶಾಲೆ ಕಾಣದ ಮಕ್ಕಳು ಕೂಡ ನಮ್ಮ ಜೊತೆಯಲ್ಲಿ  ಕುಳಿತು ನಮ್ಮೊಂದಿಗೆ ಭಜನೆಯ ಹಾಡನ್ನು  ಮಣಮಣಿಸುತ್ತಿದ್ದುದು ನೆನಪಿಗೆ ಬರುತ್ತದೆ. ಆಗ ಅಕ್ಕಿಯ ಬೆಲೆಗೆ ಹೋಲಿಸಿದರೆ ಅವಲಕ್ಕಿ ದುಬಾರಿ. ಆದ್ದರಿಂದ ಅಮ್ಮ ಮನೆಯ ಮಸಾಲೆ ಅರೆಯುವ ಕಲ್ಲಿನಲ್ಲಿ ಕುಟ್ಟಿ ಅವಳದೇ ಬ್ರಾಂಡಿನ ಅವಲಕ್ಕಿ ಮಾಡುತ್ತಿದ್ದಳು.  ಅಮ್ಮನ ಹತ್ತು ಹಲವು ಸಾಹಸಗಳಲ್ಲಿ ಇದು ಅತಿ ದೊಡ್ಡ ಸಾಹಸವಾಗಿ ನನಗೆ  ತೋರುತ್ತಿತ್ತು. ಯಾಕೆಂದರೆ, ಅಕ್ಕಿ ಅವಲಕ್ಕಿಯಾಗಲು ಸುಲಭದಲ್ಲಿ ಒಪ್ಪುವುದಿಲ್ಲ. ಅದು ಒಂದು ವರ್ಷದ ತುಳಸಿಪೂಜೆಗೆ ಒಂದು ರೀತಿ,  ಇನ್ನೊಂದು ವರ್ಷದ ತುಳಸಿಪೂಜೆಗೆ ಇನ್ನೊಂದು ರೀತಿ  ಇದ್ದು  ಚೆನ್ನಾಗಿ ನೆನಪಿನಲ್ಲಿ ಉಳಿಯುತ್ತಿತ್ತು.
ಹಿತ್ತಲಲ್ಲಿ  ನೂರಾರು ತುಳಸಿ ಗಿಡಗಳಿದ್ದರೂ ಇದೊಂದು ಗಿಡಕ್ಕ ಮಾತ್ರ ಯಾಕೆ ಪೂಜೆ ಎಂದು ನಾನು ಅಪ್ಪನನ್ನು  ಕೇಳಿದ್ದಿತ್ತು. ಅಪ್ಪ ಅದಕ್ಕೆ ನಕ್ಕು  ತುಳಸಿ ಜಲಂಧರ ಕತೆಯನ್ನು ಹೇಳಿದ್ದರು.
 
ಬದುಕಿನ ದಾರಿಯಲ್ಲಿ  ನಾನು ಎಲ್ಲೆಲ್ಲೋ ಹೋದುದರಿಂದ ತುಳಸಿ ಪೂಜೆ, ಅಮ್ಮನ ಅವಲಕ್ಕಿ, ಕೊನೆಗೆ ಅಮ್ಮ ಎಲ್ಲವೂ ಕೊನೆಯಾದುವು. ಎಲ್ಲರಿಗೂ ಸಂಭವಿಸುವುದು ನನಗೂ ಸಂಭವಿಸಿತು ಅಷ್ಟೆ. ಅದರಲ್ಲಿ ವಿಶೇಷವೇನಿಲ್ಲ.
ಇತ್ತೀಚೆಗೆ, ಅಂದರೆ ಸುಮಾರು ಹದಿನೈದು ವರ್ಷಗಳ ಹಿಂದೆ,  ಪರಿಚಯದವರೊಬ್ಬರ ಬಲವಂತದಿಂದಲೂ, ಹಳೆಯ ದಿನಗಳ ನೆನಪನ್ನು ನವೀಕರಿಸಲು  ನನ್ನಲ್ಲಿ  ಕೂಡ ಎಚ್ಚರಗೊಂಡ  ಇಚ್ಛೆಯಿಂದಲೂ ಅವರ ಭವ್ಯವಾದ ಮನೆಯಂಗಳದ ತುಳಸೀಪೂಜೆಗೆ ಹೋದೆ. ಸಿಮೆಂಟಿನ ತುಳಸಿಕಟ್ಟೆ   ಭವ್ಯವೂ ನವ್ಯವೂ ಆಗಿತ್ತು.
ನಮ್ಮ ಮನೆಯಂಗಳದ, ವರ್ಷ ವರ್ಷ ನವೀಕರಣಗೊಳ್ಳುವ ತುಳಸಿಕಟ್ಟೆ ಮಣ್ಣಿನದಾಗಿತ್ತು. ನಾವು ಹಲವು ಬಗೆಯ ಗ್ರಾಮೀಣ ಹೂವುಗಳಿಂದ ಅದನ್ನು ಅಲಂಕರಿಸುತ್ತಿದ್ದೆವು. ಅದೆಲ್ಲ ನೆನಪಿನಲ್ಲಿ ಒಂದು ಚಿತ್ರವಾಗಿ ಮೂಡಿದಾಗ ಅದರ  ಸರಳವಾದ ಅಂದಕ್ಕೆ ಸಾಟಿಯಿಲ್ಲವೆನಿಸಿತು.
 
ಒಬ್ಬ ತರುಣ ಪುರೋಹಿತನ ಆಗಮನವಾಯಿತು.  ಮಂತ್ರದೊಂದಿಗೆ ಪೂಜೆ ಆರಂಭವಾಯಿತು. ಮನೆಯ ಮಕ್ಕಳು  ಜಗಲಿಯಲ್ಲಿ  ಕುಳಿತರು. ಹತ್ತಿರ ಹತ್ತಿರದ ಮನೆಗಳಿಂದ ಒಂದಷ್ಟು ಮಕ್ಕಳು ಬಂದರು. ಕೆಲವರು ಕಂಪೌಂಡ್ ಗೋಡೆಗೊರಗಿ ನಿಂತರು. ಕೆಲವರು ಅಂಗಳದಲ್ಲಿ  ಕುಳಿತರು.   ಒಳಗಿಂದ  ತೇಲಿಬಂದ ಗಾಳಿಯಲ್ಲಿ, ಕಾಯಿ ಬೆಲ್ಲ  ಬೆರೆತ ಅವಲಕ್ಕಿಯಲ್ಲಿ ನಾನು ಇದ್ದೇನೆ ಎಂದು ಏಲಕ್ಕಿಯೂ ಹೇಳಿತು.
ಭಟ್ಟನ ಮಂತ್ರವನ್ನು  ನಾನು ಮೈಯೆಲ್ಲ ಕಿವಿಯಾಗಿ ಆಲಿಸುತ್ತಿದ್ದುದು ಭಟ್ಟನಿಗೂ ತಿಳಿಯಿತು. ಯಾಕೆಂದರೆ, ಯಾರ ಗಮನವೂ ಮಂತ್ರದ ಕಡೆಗಿರಲಿಲ್ಲ. ನಾನು ಅದರಲ್ಲಿ  ವಿಷ್ಣು ಮತ್ತು ತುಳಸೀ ಜಲಂಧರರನ್ನು ಹುಡುಕುತ್ತಿದ್ದೆ. ನನಗೆ ಸಿಗಲಿಲ್ಲ. ಸಿಗದಿರಲಿಕ್ಕೆ ಮುಖ್ಯ ಕಾರಣ, ಅದರಲ್ಲಿ  ವಿಷ್ಣು  ಜಲಂಧರನ ಪ್ರಸ್ತಾಪ ಇಲ್ಲದಿದ್ದುದು, ಅಥವಾ ಭಟ್ಟನ   ಉಚ್ಚಾರದ ವೇಗದಿಂದಾಗಿ ನನಗೆ ಅದೆಲ್ಲ ಕೇಳಿಸದಿದ್ದುದು.
ಪೂಜೆ ಮುಗಿದ ಮೇಲೆ, ತರುಣನೂ  ಪದವೀಧರನೂ ಆಗಿದ್ದ ಭಟ್ಟ  ನನ್ನ  ಪರಿಚಯ ಮಾಡಿಕೊಂಡ ಮೇಲೆ  ನನ್ನ ಮನಸ್ಸಿನಲ್ಲಿದ್ದ ಪ್ರಶ್ನೆಗಳನ್ನು ತಾನಾಗಿ ಗುರುತಿಸಿಕೊಂಡವನಂತೆ, ‘‘ಎಲ್ಲ ಹೇಳಲಿಕ್ಕಾಗುವುದಿಲ್ಲ.  ಮೊಟಕುಗೊಳಿಸುತ್ತೇವೆ. ಹೊಟ್ಟೆ ಪಾಡಿಗೆ ಮಾಡುತ್ತೇವೆ. ನಮಗೆ ಬೇರೇನಿದೆ ಇನ್ನೂ ಒಂದು ಮನೆಗೆ ಹೋಗಬೇಕು. ಆದ್ದರಿಂದ ಬೇಗ ಬೇಗ ಮುಗಿಸಿದೆ. ನಿಮಗೆ ಏನನಿಸಿತು’’  ಎಂದ. ‘‘ನನಗೆ ಏನೂ ಅನಿಸಲಿಲ್ಲ” ಎಂದು ನಕ್ಕೆ. ಅನಿಸಿದ್ದನ್ನೆಲ್ಲ  ಹೇಳಲಿಕ್ಕಾಗುತ್ತದೆಯೆ ಹೇಳಬೇಕಾದ ಅಗತ್ಯ ಇದೆಯೇ ಆ ಕ್ಷಣ ಅಯ್ಯೊ ಎಂದು ಮಾತ್ರ ಅನಿಸಿತು.
ಗೋಡೆಗೊರಗಿ ನಿಂತ, ಅಂಗಳದಲ್ಲಿ ಕುಳಿತ ಮಕ್ಕಳು ಸಿಹಿ ಅವಲಕ್ಕಿ  ತಿನ್ನುತ್ತಿರುವಾಗ ಅನಿಸಿತು,  ಯಾವ ತುಳಸಿ, ಯಾವ ಮಂತ್ರ, ಯಾವ ಭಟ್ಟ, ಯಾವ ಪೂಜೆ
‘‘ಯಾವ ದೇವರೂ ಹೀಗಿರಲಾರ’’ ಎಂದು ಕೂಡ ಅನಿಸಿತು.
 
75
ನಾನು ಕಂಡ ಮೊದಲ ಸಾವು ನನ್ನ ತಂದೆಯದ್ದೇ. ತಂದೆ ಕೊನೆಯುಸಿರೆಳೆಯುವುದನ್ನು ನೋಡುತ್ತಾ ಇದ್ದೆ. ನನಗೆ ಅಳು ಬರಲಿಲ್ಲ. ಅಮ್ಮನ ಅಳುವನ್ನು ಕೇಳಿದಾಗ ಕೂಡ ಕಣ್ಣೀರು ಬರಲಿಲ್ಲ.  ವಾಸ್ತವದ ಅರಿವು ಪ್ರಜ್ಞೆಯ ಆಳಕ್ಕಿಳಿದ ಮೇಲೆ, ಮರಣಕ್ಕೆ ಸಂಬಂಧಿಸಿ ಏನೇನು ಮಾಡಬೇಕಾಗಿದೆಯೋ ಅದನ್ನೆಲ್ಲ ಮಾಡಿ ಮುಗಿಸಿ, ನೆರೆಹೊರೆಯಲ್ಲಿ ಹೋಗಿ ಹೇಳಬೇಕಾದ ಮನೆಗಳಿಗೆ ಹೋಗಿ ಬಂದ ನಂತರ, ತಂದೆ ಕೊನೆಯುಸಿರೆಳೆದ ನಾಲ್ಕೈದು ಗಂಟೆಗಳ ಬಳಿಕ ಅಳು ಬಂತು. ನಿಲ್ಲುವುದೇ ಇಲ್ಲವೆಂಬಂತೆ, ಅಳುತ್ತಾ ಸತ್ತು ಹೋಗುವೆನೋ ಎಂಬಂಥ ಅಳು. ಯಾರು ಯಾವ ರೀತಿ ಸಮಾಧಾನ ಹೇಳಿದರೂ ನಿಲ್ಲದ ಅಳು. ಅಳು ನಿಯಂತ್ರಣಕ್ಕೆ ಬಂದಾಗ ಅರ್ಧ ಸತ್ತಂತಾಗಿದ್ದೆ. ಮನುಷ್ಯನಿಗೆ ಹಾಗೊಂದು ಅಳುವಿದೆ ಎಂದು ನನಗೆ ಗೊತ್ತೇ ಇರಲಿಲ್ಲ. ಹಿಂದೆ ನಾನೆಂದೂ ಹಾಗೆ ಅತ್ತಿರಲಿಲ್ಲ. ಆ ನಂತರವೂ ಅತ್ತಿಲ್ಲ. ಅಂಥ ಅಳುವನ್ನು ಕಂಡದ್ದೂ ಇಲ್ಲ.
ತಂದೆ ಸತ್ತದ್ದನ್ನು  ಕಣ್ಣಾರೆ ಕಂಡಿದ್ದರೂ, ಪ್ರಾಯ ಹದಿನೆಂಟು ಆಗಿದ್ದರೂ ತಂದೆ ಸತ್ತಿಲ್ಲ, ಒಂದು ದಿನ ಎಲ್ಲಿಂದಲೋ ಬಂದುಬಿಡುತ್ತಾರೆ ಎಂದು ಮನಸ್ಸು ಹೇಳುತ್ತಿತ್ತು. ಹೇಳುವುದು ಮಾತ್ರವಲ್ಲ, ಅದರ ಜೊತೆಯಲ್ಲಿಯೇ ನಂಬಿಕೆಯೂ! ಹಾಗೆ ಸುಮಾರು ಒಂದು ವರ್ಷದ ವರೆಗೆ ನಾನು ತಂದೆಯ ಬರವನ್ನು ನಿರೀಕ್ಷಿಸುತ್ತಿದ್ದಿರಬಹುದು.
 
ಸುಮಾರು ಇಪ್ಪತ್ತೇಳು ವರ್ಷಗಳ ನಂತರ ಮನಸ್ಸಿನ ಈ ವಿಲಕ್ಷಣ ಸ್ಥಿತಿಯನ್ನು ಅಧ್ಯಯನ ಮಾಡಬೇಕಾದ ಒಂದು ಸಂದರ್ಭವುಂಟಾಯಿತು.  ಕನ್ನಡದ ಒಂದು ಮುಖ್ಯ ವಾರಪತ್ರಿಕೆಯಲ್ಲಿ  ಹದಿನೈದನೇ ವರ್ಷ ಪ್ರಾಯಲ್ಲಿ ಮೃತಳಾದ ತನ್ನ ಮಗಳ ಆತ್ಮದೊಂದಿಗೆ ಅವಳ ತಂದೆ ಮತ್ತು ತಾಯಿ ನಡೆಸಿದ ಸಂಭಾಷಣೆಯ ಕುರಿತು ಒಂದು ಸುದೀರ್ಘ ಲೇಖನ ಪ್ರಕಟವಾಗಿತ್ತು. ಅದರ ಬೆನ್ನಲ್ಲೇ  ಸಾವಿನ ನಂತರದ ಆತ್ಮದ  ‘ಬದುಕಿ’ನ ವಿಷಯವಾಗಿ  ಒಬ್ಬರ ಲೇಖನ ಮಾಲೆ ಆರಂಭಗೊಂಡಿತು. ಇಷ್ಟು ಸಾಲದೆಂದು, ಸತ್ತವರ ಆತ್ಮದೊಡನೆ ಮಾತಾಡಬಯಸುವವರೊಡನೆ ಅವರ `ಮೀಡಿಯಮ್’ ಆಗಿ ಕೆಲಸ ಮಾಡುವವರ ಮಾಹಿತಿ ಮತ್ತು ವಿಳಾಸಗಳು ಪ್ರಕಟವಾದವು. ಸಾವಿನ ನಂತರದ ಅಸ್ತಿತ್ವದ ಕುರಿತಾಗಿ ಒಂದಷ್ಟು ಮಂದಿ ಕುತೂಹಲ ತಾಳಿದರು. ಕೆಲವರು ತಮ್ಮ ಆತ್ಮೀಯರ ಆತ್ಮಗಳೊಡನೆ ಮಾತಾಡಲು ಮುಂಬಯಿಗೆ ಹೊರಟಿದ್ದರು. ಇನ್ನು ಕೆಲವರು ಗುಜರಾತಿನ ಯಾವುದೋ ಊರಿಗೆ ಹೊರಟಿದ್ದರು! ಈ ಕುರಿತಾಗಿ ನನಗೂ ಪತ್ರಗಳು ಬರತೊಡಗಿದವು. ನನಗೆ ಯಾಕೆಂದರೆ, ನನ್ನ ಮೇಲೆ ‘ವೈಚಾರಿಕ ಲೇಖಕ’ ಎಂಬ ಮುದ್ರೆ ಎಲ್ಲಿಂದಲೋ ಬಂದು ಅಂಟಿಕೊಂಡಿತ್ತು. ಲೇಖಕನ  ನೆಲೆಯಲ್ಲಿ ನಾನು ಕೂಡ ಏನಾದರೂ ಮಾಡಲು ಬದ್ಧ ಎನಿಸಿ,  ಮಗಳ ಪ್ರೇತಾತ್ಮದೊಡನೆ ಸಂಭಾಷಣೆ ನಡೆಸಿದ ತಾಯ್ತಂದೆಯವರಲ್ಲಿಗೆ ಹೋಗಿ, ಒಂದು ರಾತ್ರಿ ಅವರಲ್ಲಿ ಉಳಿದು ದುಃಖತಪ್ತ ವಿಭ್ರಾಂತ ಸ್ಥಿತಿಯಲ್ಲಿ  ಮನಸ್ಸಿನಲ್ಲಿ ಮೂಡುವ ವಿಕಲ್ಪಗಳ ದರ್ಶನ ಮಾಡಿ ಬಂದೆ. ಆ ಮೇಲೆ, ಸಾವಿನ ನಂತರದ ಬದುಕಿನ ಕುರಿತು ಪ್ರಪಂಚದಲ್ಲಿರುವ ನೂರಾರು ಗ್ರಂಥಗಳಲ್ಲಿ ಬಂದುದೆಲ್ಲವನ್ನೂ ಸತ್ಯವೆಂದು ನಂಬಿ ಲೇಖನ ಬರೆಯಲು ಉಪನ್ಯಾಸ ಮಾಡಲು ತೊಡಗಿರುವ ವ್ಯಕ್ತಿಯನ್ನು ಕಂಡು ಮಾತಾಡಿದೆ. ಆತ್ಮದ  ಇರುವಿಕೆಯನ್ನು ಸಾಬೀತುಪಡಿಸುವುದಾಗಲಿ,  ಅದರೊಡನೆ ಸಂವಹನ ಮಾಡುವುದಾಗಲಿ ಯಾರಿಗೂ ಸಾಧ್ಯವಾಗದುದನ್ನು ಕಂಡೆ. ಎಲ್ಲವೂ ಭ್ರಮೆ ಮಾತ್ರವಾಗಿತ್ತು. ಆ ಬಳಿಕ ನಾನು ಒಬ್ಬ ಪ್ರಸಿಧ್ಧ  ಮಂತ್ರವಾದಿಯ ಪ್ರೇತ ಬಿಡಿಸುವ ವಿಧಾನವನ್ನು ಕೂಲಂಕಷವಾಗಿ ವೀಕ್ಷಿಸಿದೆ. ಪ್ರೇತ ಬಿಡಿಸಿದ ಮಂತ್ರವಾದಿಯದ್ದೂ  ಬಿಡಿಸಿಕೊಂಡ ಮಾನಸಿಕ ರೋಗಿಯದ್ದೂ ಭ್ರಮೆ ಮಾತ್ರವಾಗಿತ್ತು. ಮಂತ್ರವಾದಿ ಕೂಡ ತನ್ನ ಮನಸ್ಸಿನ ಒಂದು ಆಯಾಮದಲ್ಲಿ ಮಾನಸಿಕ ರೋಗಿಯಾಗಿದ್ದು, ಮತ್ತೊಂದು ಆಯಾಮದಲ್ಲಿ ದುರ್ಬಲ ಮನಸ್ಸಿನವರಿಗೆ ಸುಪರ್ಮ್ಯಾನ್ ಆಗಿ ಕಾಣಿಸುತ್ತಾನೆ. ದುರ್ಬಲ ಮನಸ್ಸಿನವನಾಗಿದ್ದೂ `ಮಂತ್ರವಾದಿ’ ಎಂದು ಸ್ವಯಂ ಭಾವಿಸಿ ಸ್ವಲ್ಪ ಅಹಂಕಾರ ಬೆಳೆಸಿಕೊಂಡಿರುವ  ಯಾರೂ ತನ್ನ ನಡೆನುಡಿಗೆ ಸ್ವಲ್ಪ ನಾಟಕೀಯತೆಯನ್ನು ಸೇರಿಸಿ  ಇತರರನ್ನು  ಮಂಕು ಮಾಡಲು ಸಾಧ್ಯವಿದೆ ಎಂಬುದನ್ನು ಕಂಡುಕೊಂಡೆ. ಆ ಬಳಿಕ ಪ್ರೇತಾತ್ಮದ ಹುನ್ನಾರಗಳಿಗೆ ಪ್ರಸಿದ್ಧವಾಗಿ ದಿನಾ ನೂರಾರು ಮಂದಿ ನೋಡಹೋಗುತ್ತಿದ್ದ ಒಂದು ಮನೆಯಲ್ಲಿದ್ದ ಒಬ್ಬಳು ಹದಿಹರೆಯದ ಹುಡುಗಿಯನ್ನು ಕಂಡು ಅದು ಮನೋರೋಗ ಎಂಬುದನ್ನು ತಿಳಿದುಕೊಂಡೆ.  ಬೇರೆ ಬೇರೆ ಭಾಷೆಯನ್ನಾಡುವ ಸುಪ್ರಸಿದ್ಧ  ವ್ಯಕ್ತಿಗಳು ಒಬ್ಬ ‘ಮೀಡಿಯಮ್’ಗೆ ಮಾತ್ರ ಅರ್ಥವಾಗುವ ಭಾಷೆಯಲ್ಲಿ ಆತನೊಡನೆ ಸಂಭಾಷಣೆ  ನಡೆಸಿ ಜನರ ಸಮಸ್ಯೆಗಳಿಗೆ  ಪರಿಹಾರ ನೀಡುತ್ತಿರುವುದನ್ನು ತುಂಬಾ ಓದಿದ ವಿದ್ಯಾವಂತರು ಕೂಡ ಒಪ್ಪಿಕೊಳ್ಳುತ್ತಾರೆಂಬುದಕ್ಕಿಂತ ವಿಚಿತ್ರ ಬೇರೇನಿದೆ ಒಬ್ಬ ಎಂಬಿಬಿಎಸ್ನಲ್ಲಿ ಗೋಲ್ಡ್ ಮೆಡಲ್ ಪಡೆದ ವ್ಯಕ್ತಿ ತನ್ನ ಮೇಲೆ ವಿವೇಕಾನಂದರ ಆತ್ಮ ಬಂದು ಮಾತಾಡುತ್ತದೆ ಎಂದು `ಬುದ್ಧಿವಂತರಿರುವ ಜಿಲ್ಲೆ’ ಎಂಬ ಹೆಸರಿರುವ ದಕ್ಷಿಣ ಕನ್ನಡದಲ್ಲಿ ಅಪಾರ ಪ್ರಸಿದ್ಧಿಯನ್ನು ಪಡೆದ. ಅದು ಕೂಡ ಕೆಲವು ವರ್ಷಗಳ ಕಾಲ ನಡೆಯಿತು. ಇಂಥ ಅಜ್ಞಾನದ ತಮಾಷೆಗಳು ಅವಿದ್ಯಾವಂತರೂ, ಅನಕ್ಷರಸ್ಥರೂ ಇರುವ ಎಲ್ಲಾ ಊರುಗಳಲ್ಲಿಯೂ ನಡೆಯುತ್ತಲೇ ಇರುತ್ತವೆ. ತಮಾಷೆಯ ವಿಚಾರ ಎಂದರೆ ಈ ವಿಷಯದಲ್ಲಿ ವಿದ್ಯಾವಂತರೂ ಅವಿದ್ಯಾವಂತರೂ ಸಮಾನ.
ನನ್ನ ಅನುಭವಗಳನ್ನು ಮತ್ತು ನಾನು ಕಂಡುಕೊಂಡ ವಿಚಾರಗಳನ್ನು ಕ್ರೋಢೀಕರಿಸಿ ಎರಡು ಲೇಖನಗಳನ್ನು  ಬರೆದೆ.  ಯಾವ (ತರಂಗ) ಪತ್ರಿಕೆ `ಪ್ರೇತಾತ್ಮದೊಡನೆ ಸಂಭಾಷಣೆ’ಯನ್ನು ಪ್ರಕಟಿಸಿತೋ ಅದೇ ಪತ್ರಿಕೆ ‘ಪ್ರೇತಾತ್ಮದೊಡನೆ ಸಂಭಾಷಣೆ ಸುಳ್ಳು!’  ಎಂಬ ನನ್ನ ಲೇಖನವನ್ನು ಪ್ರಕಟಿಸಿದ್ದಕ್ಕೆ ನಾನು ಆ ಪತ್ರಿಕೆಗೆ ಯಾವತ್ತೂ ಆಭಾರಿಯಾಗಿದ್ದೇನೆ. ಯಾಕೆಂದರೆ, ನಮ್ಮ ದೇಶದಲ್ಲಿ ಮೂಢ ನಂಬಿಕೆಗಳನ್ನು ತೊಲಗಿಸುವಲ್ಲಿ, ಸತ್ಯಶೋಧನೆಯಲ್ಲಿ, ಜನರನ್ನು ವಿಚಾರವಂತರಾಗಿಸುವಲ್ಲಿ ಪುಸ್ತಕಗಳಿಗಿಂತ ಪತ್ರಿಕೆಗಳು ಹೆಚ್ಚು ಪ್ರಭಾವಶಾಲಿ. ನನ್ನಂಥ ಒಂಟಿ ಲೇಖಕರಿಂದಾಗದ್ದನ್ನು  ಒಂದು ಪತ್ರಿಕೆ ಮಾಡಬಹುದು. ಆದ್ದರಿಂದ  ಈ ವಿಚಾರದಲ್ಲಿ  ಪುಸ್ತಕ ಬರೆಯುವ ಲೇಖಕನಿಗಿಂತ ಪತ್ರಿಕೆಯ ಲೇಖಕನ ಮತ್ತು ಸಂಪಾದಕನ ಜವಾಬ್ದಾರಿ ದೊಡ್ಡದು ಎಂದು ನನ್ನ ಭಾವನೆ. ನನ್ನ ಲೇಖನಗಳು ಪ್ರಕಟವಾದ ಬಳಿಕ ಕೆಲವರು ನಾನು ಪ್ರಸ್ತಾಪಿಸಿದ ‘ದುಃಖತಪ್ತ ವಿಭ್ರಾಂತ ಸ್ಥಿತಿ’ಯ ಬಗ್ಗೆ  ಚಿಂತನೆ ಮಾಡಿ ಅದರಿಂದ ಬಿಡುಗಡೆ  ಹೊಂದಲು ಸಾಧ್ಯವಾದ ಕುರಿತು  ನನಗೆ ಬರೆದು ತಿಳಿಸಿದರು. ನನ್ನ  ತಂದೆ ಸತ್ತಾಗ ನನಗೆ ಕೂಡ ಪ್ರಜ್ಞಾಸ್ಥಿತಿಯಲ್ಲಿಯೇ ‘ದುಃಖತಪ್ತ ವಿಭ್ರಾಂತ ಸ್ಥಿತಿ’ಯ ಅನುಭವ ಆಗಿದೆ ಎಂಬುದನ್ನು ಇಲ್ಲಿ ಪ್ರಸ್ತಾಪಿಸಿದ್ದೇನೆ. ಪತ್ರಿಕೆಯಲ್ಲಿ ಪ್ರಕಟವಾದ ಲೇಖನಗಳನ್ನು ಪರಿಷ್ಕರಿಸಿ 1989ರಲ್ಲಿ ಪ್ರಕಟವಾದ  ನನ್ನ ‘ಅನಂತರ’ ಎಂಬ ಕಾದಂಬರಿಯ ಕೊನೆಗೆ ಲೇಖನ ರೂಪದಲ್ಲಿ ಅನುಬಂಧಗಳಾಗಿ ಕೊಟ್ಟಿದ್ದೇನೆ.
ಇಥಿಯೋಪಿಯಾದಲ್ಲಿ ರಾಜನ ಆಡಳಿತೆಯ ಕಾಲದಲ್ಲಿ ದೇಶದುದ್ದಗಲದಲ್ಲಿ ಮಂತ್ರವಾದಿಗಳಿದ್ದರು. ಅರಮನೆಯಂತಿದ್ದ ಕೆಲವು ಮಂತ್ರವಾದಿಗಳ ಮನೆಯನ್ನು ನಾನು ಕಂಡಿದ್ದೆ.  ರಾಜಸತ್ತೆ ಕೊನೆಗೊಳಿಸಿ, ಎಲ್ಲಾ ವಿರೋಧಗಳನ್ನೂ ಹೊಸಕಿ ಬಿಸಾಡಿ, ‘ಸೈಂಟಿಫಿಕ್ ಸೋಶಿಯಲಿಸಮ್ ಎಂದು ಹೆಸರಿರಿಸಿಕೊಂಡು ಅಧಿಕಾರಕ್ಕೆ ಬಂದ ಸೈನಿಕ ಸರಕಾರ ಒಂದೇ ಒಂದು ಮಂತ್ರವಾದಿ ಹುಳವನ್ನೂ ಉಳಿಸದೆ, ಮಂತ್ರವಾದಿಗಳ ಮನೆ ಆಸ್ತಿ ಎಲ್ಲವನ್ನೂ ವಶಪಡಿಸಿಕೊಂಡು ಎಲ್ಲಾ ಮಂತ್ರವಾದಿಗಳನ್ನೂ ಜೈಲಿಗಟ್ಟಿತು. ಅವರಲ್ಲಿ ಕೆಲವು ಮಂದಿ ದಾರಿದ್ರ್ಯ ಸಹಿತ ಹೊರ ಬಂದರು. ಕೆಲವರು ಬರಲೇ ಇಲ್ಲ.
ನಮ್ಮ ದೇಶದಲ್ಲಿ ಮಂತ್ರವಾದಿಗಳು, ಜೋತಿಷಿಗಳು ಮಹಾರಾಜರಂತೆ ಜೀವಿಸುತ್ತಿದ್ದಾರೆ! ಬಡವರು, ಅಜ್ಞಾನಿಗಳು, ನಿರಕ್ಷರಿಗಳು ಅವರ ಮುಂದೆ ಹುಳಗಳೇ ಆಗಿದ್ದಾರೆ. ಅಹ, ಎಂಥ ದೇಶ ನಮ್ಮದು ಎಂಥ ಸರಕಾರ, ಎಂಥ ಮಂತ್ರಿಗಳು ಎಂಥ ಪ್ರಜಾಪ್ರತಿನಿಧಿಗಳು ಎಂಥ ಸಮಾಜಸೇವಕರು ಎಂಥ ವಿಜ್ಞಾನಿಗಳು ಎಂಥ ಪ್ರಗತಿ
 
76
ಎಲ್ಲಾ  ಹರಕೆಗಳ, ನೂರಾರು ಬಗೆಯ ಪೂಜೆಗಳ, ಹಲ್ಲಿ ಶಕುನಗಳಿಂದಾರಂಭವಾಗಿ ‘ವಾಸ್ತು’ ವಿಶ್ವಾಸದ  ವರೆಗೆ ಎಲ್ಲಾ  ನಂಬಿಕೆಗಳ ತಳದಲ್ಲಿ ಇರುವುದು ಏನು ಎಂದು ನಾವು ಯಾಕೆ ಸ್ವಲ್ಪ ಹೊತ್ತು ವಿಚಾರ ಮಾಡಬಾರದು ಭಯವೆಂದರೆ ಏನು ಎಂದು ಚಿಂತಿಸಿನೋಡಿದರೆ, ನಮಗರ್ಥವಾಗುತ್ತದೆ, ಎಲ್ಲಾ ಭಯಗಳ ಮೂಲದಲ್ಲಿರುವುದು ಸಾವಿನ ಭಯ ಮತ್ತು ಸೋಲಿನ ಭಯ. ಬೇರೆ ಏನೂ ಅಲ್ಲ. ಭಯ ಎಂದರೆ ಸಾವು, ಸಾವಿನ ಭಯ. ಸಾವಿನ ಭಯ ಇಲ್ಲವೋ, ಯಾವ ಭಯವೂ ಇಲ್ಲ ಎಂಬುದಕ್ಕೆ ನಿರ್ಭೀತನಾಗಿ ರಣರಂಗದಲ್ಲಿ  ನಿಂತ ಯೋಧನ ಒಂದೇ ಉದಾಹರಣೆ ಸಾಕು. ‘ಭಯಪಡುತ್ತಾ ಯಾಕೆ ಬದುಕಬೇಕು, ಸಾವು ಇದ್ದೇ ಇದೆಯಲ್ಲ ಯಾರಿಗೆ ಯಾವುದಕ್ಕೆ ಭಯಪಡಬೇಕು’ ಎಂಬ ಪ್ರಶ್ನೆಯನ್ನು ಕೇಳಿಕೊಳ್ಳಬೇಕಾದಂಥ ಪರಿಸ್ಥಿತಿ ನಿಮಗೆ ಯಾವತ್ತಾದರೂ ಎದುರಾಗಿದ್ದರೆ, ಗಲ್ಲು ಶಿಕ್ಷೆಗೊಳಗಾಗಿ ಕೊರಳಿಗೆ ನೇಣು ಬೀಳುವ ಹಂತದಲ್ಲಿ ಶಿಕ್ಷೆ ವಜಾ ಆಗಿದ್ದರೆ, ಭೀತಿ ಮತ್ತು ನಿರ್ಭೀತಿಯ ವ್ಯತ್ಯಾಸ ಸ್ಪಷ್ಟವಾಗಿ ತಿಳಿದಿರುತ್ತದೆ. ಹಾಗಿದ್ದರೆ, ನಿಮ್ಮಿಂದ ಭಯದ ಸ್ವರೂಪವೇನು ಎಂದು ವಿಶ್ಲೇಷಣೆ ಮಾಡಲು ಸಾಧ್ಯವಿದೆ.
ನಾನು ಮರದಿಂದ ಬಿದ್ದಿದ್ದೇನೆ. ಬಾವಿಗೆ ಬಿದ್ದಿದ್ದೇನೆ. ಆಗೆಲ್ಲ ಕ್ಷಣಾರ್ಧ ಸಾಯುತ್ತಿದ್ದೇನೆ ಎಂಬ ಭಾವ ಮೂಡುತ್ತದೆ. ಸತ್ತೆ ಎಂದೆನಿಸುವಷ್ಟರಲ್ಲಿ ಸತ್ತಿಲ್ಲ ಎಂಬುದರಿವಾಗಿ ಏನೋ ಒಂದು ಸಮಾಧಾನವುಂಟಾಗುತ್ತದೆ. ಒಮ್ಮೆ  ಸಮುದ್ರದ ಅಂಚಿನಲ್ಲಿ ಈಜುವಾಗ ತೆರೆಯ ಸೆಳೆತಕ್ಕೆ ಸಿಲುಕಿ ಸತ್ತೆ  ಎಂದನಿಸಿ ಹೇಗೋ ಬದುಕಿ ಉಳಿದಿದ್ದೇನೆ. ಆಗ ‘ಸಾಯುತ್ತಿದ್ದೇನೆ’ ಎಂಬ ಭಾವ ಕಡಿಮೆಯೆಂದರೆ ಹತ್ತು ಸೆಕುಂಡ್ ಇದ್ದಿರಬಹುದು. ಉಸಿರು ಬಿಗಿ ಹಿಡಿದುಕೊಂಡಿದ್ದ  ಆ ಹತ್ತು ಸೆಕುಂಡ್ನಲ್ಲಿ ‘ಇನ್ನೇನೂ ಇಲ್ಲ. ಮುಗಿಯಿತು. ಸೆಕುಂಡುಗಳಲ್ಲಿ ಇದು ಸಾವು’ ಎಂದು ಮೂರ್ನಾಲ್ಕು ವಾಕ್ಯಗಳು ಮನದಲ್ಲಿ ಮೂಡಿದ್ದು ನೆನಪಿದೆ. ಆಗ ನನಗೆ ಹನ್ನೆರಡು-ಹದಿಮೂರು ವರ್ಷವಿರಬಹುದು.
 
ಅಪ್ಪ ಅಮ್ಮ ನನಗೆ ನೀಡಿದ ಸ್ವಾತಂತ್ರ್ಯಕ್ಕೆ ಮಿತಿಯೇ ಇರಲಿಲ್ಲ. ಮಳೆಗಾಲದಲ್ಲಿ ತೋಡು ತುಂಬಿ ಹರಿಯುವಾಗ ಒಬ್ಬನೇ ಹೋಗಿ ಈಜು ಕಲಿತಿದ್ದೆ. ಅಪ್ಪನ ಸಮಕ್ಷಮ ತೆಂಗಿನ ಮರಕ್ಕೆ ಹತ್ತಿ ಕಾಯಿ ಎಳನೀರು ಕೊಯ್ಯುತ್ತಿದ್ದೆ. ನಲ್ವತ್ತು ಅಡಿ ಆಳದ ಬಾವಿ ಮಳೆಗಾಲದಲ್ಲಿ ತುಂಬಿ ಹರಿಯುವಾಗ ಇಪ್ಪತ್ತೈದು ಅಡಿ ಎತ್ತರದ ಏತದ ಮರದ ತುದಿಗೆ ಹತ್ತಿ ನೀರಿಗೆ ಹಾರುವುದು ನನಗೆ ಕೇವಲ ಆಟವಾಗಿತ್ತು. ಮರ ಹತ್ತುವುದರಲ್ಲಿ ಕೋತಿಯೇ ಆಗಿದ್ದೆ.
ಎಲ್ಲಕ್ಕಿಂತ ಮಿಗಿಲಾದ ಒಂದು ಅನುಭವ ನಾನು ಅಧ್ಯಾಪಕ ಉದ್ಯೋಗಕ್ಕೆ ಸೇರಿ ಎರಡು ವಾರವಾಗಿರಬಹುದು. ಕುಂಬಳೆಯ ಶಾಲೆಗೆ ಮನೆಯಿಂದ ಸುಮಾರು ಹತ್ತು-ಹನ್ನೆರಡು ಕಿಲೊಮೀಟರ್ ದೂರ. ಮನೆಯಿಂದ ಐದು ಮೈಲಿ ನಡೆದು ರೈಲಿನಲ್ಲಿ ಹೋಗಬಹುದು. ರೈಲಿಗೆ ಕೊಡುವ,  ಐದೋ ಆರೋ ಆಣೆ (ಈಗಿನ ನಲ್ವತ್ತು ಪೈಸೆ) ಹಣವನ್ನು ಉಳಿಸುವುದಕ್ಕಾಗಿ ನಡೆದೇ ಹೋಗುವ ನಿರ್ಧಾರ ಮಾಡುತ್ತಿದ್ದೆ. ಮನೆಯಿಂದ ಆರು ಮೈಲಿ ನಡೆದು ದೋಣಿಯಲ್ಲಿ ಹೊಳೆ ದಾಟಬೇಕು. ಪಕ್ಕದಲ್ಲಿದ್ದ ರೈಲ್ವೇ ಸೇತುವೆಯ ಮೇಲಿಂದ ನಡೆದುಕೊಂಡು ಹೋಗಬಹುದು. ಕೆಲವೊಮ್ಮೆ ದೋಣಿಗೆ ಕೊಡುವ ಒಂದಾಣೆ ಉಳಿಯುತ್ತದೆ. ಆದರೆ ದೋಣಿ ನಡೆಸುವಾತ ನೋಡಿದರೆ `ಒಂದಾಣೆ ಕೊಡು’ ಎಂದು ದೂರದಿಂದಲೇ ಕೂಗಿ ಓಡಿಕೊಂಡು ಬರುತ್ತಾನೆ. ಒಂದಾಣೆ ಉಳಿಸುವ ಪ್ರಯತ್ನ ಮಾಡಿದ್ದಕ್ಕೆ ಬೈಯುತ್ತಾನೆ. ನಾನು ಮೇಸ್ಟ್ರು ಅಂತ ಅವನಿಗೆ ಗೊತ್ತಿಲ್ಲ. ರೈಲ್ವೇ ಬ್ರಿಜ್ ಮೇಲಿಂದ ರೈಲ್ವೇ ಸೇತುವೆಯ ಮೇಲಿಂದ ಸ್ಲೀಪರಿನಿಂದ ಸ್ಲೀಪರಿಗೆ ಕಾಲಿರಿಸಿ ನಡೆಯುವುದೆಂದರೆ ಪ್ರಾಣವನ್ನು ಕೈಯಲ್ಲಿ ಹಿಡಿದುಕೊಂಡು ನಡೆಯಬೇಕು. ಮನಸ್ಸು  ಹೆಜ್ಜೆಯ ಮೇಲೆಯೇ ಕೇಂದ್ರಿಕೃತವಾಗಿರಬೇಕು. ಹೆಜ್ಜೆ ತಪ್ಪಿದರೆ, ಕೆಳಗೆ, ನದಿಗೆ.
 
ಐದನೆಯ ತರಗತಿಯಲ್ಲಿರುವಾಗಲೇ ಪ್ರಾಣವನ್ನು ಕೈಯಲ್ಲಿ ಹಿಡಿದುಕೊಂಡು ಸೇತುವೆಯ ಮೇಲಿನ ಸ್ಲೀಪರ್ಗಳ ಮೇಲಿಂದ ನಡೆಯುವ ತರಬೇತಿ ನನಗೆ ಸಿಕ್ಕಿತ್ತು. ಬೇಸಗೆ ರಜೆಯಲ್ಲಿ  ಅಜ್ಜಿ ಮನೆಗೆ ಹೋಗಿದ್ದಾಗ ರೈಲು ಸೇವೆ ಯಾವುದೋ ಕಾರಣಕ್ಕೆ ಬಂದ್ ಆಗಿತ್ತು. ನನಗೆ ಮೂರು ನಾಲ್ಕು ದಿನ ಜ್ವರ ಬಂದು ಪೂರ್ತಿಯಾಗಿ ಚೇತರಿಸಿಕೊಂಡಿರಲಿಲ್ಲ. ನಡೆದುಕೊಂಡು ಬಂದ ತಂದೆಯವರು ಸುಮಾರು ಇಪ್ಪತ್ತು ಮೈಲಿ ನನ್ನನ್ನು ನಡೆಸಿಕೊಂಡೇ ಮನೆಗೆ ಹೊರಟರು. ರೈಲಿಲ್ಲದಿದ್ದರೆ ಕಾಲೇ ಗತಿ. ಆ ಕಾಲದಲ್ಲಿ  ಬಸ್ಸು ಎಂಬುದು ಎಲ್ಲಿಯೂ ಇರಲಿಲ್ಲ. ದಾರಿಯಲ್ಲಿ ಮೂರು ಕಡವುಗಳನ್ನು ದೋಣಿಯಲ್ಲಿ ದಾಟಿದ್ದೆವು. ಎರಡನ್ನು ರೈಲ್ವೇ ಬ್ರಿಜ್ ಮೇಲಿಂದ ದಾಟಿದ್ದೆವು. ಯಾಕೆಂದರೆ, ಅದು ಕಡವಿಗಿಂತ ಹತ್ತಿರದ ದಾರಿ.  ಆದರೆ ಮೂರನೆಯ ಸೇತುವೆ ದಾಟಿದ ನಂತರ, ಮುಂದೆ ನಡೆಯಲಾಗದೆ  ಅಳುತ್ತಾ  ರಸ್ತೆಯಲ್ಲಿ ಕುಳಿತೆ. ಉಳಿದ ನಾಲ್ಕು ಮೈಲು ನಡೆಯಲೇ ಬೇಕಾಗಿತ್ತು. ಎರಡು ಮೈಲು ಹೇಗೋ ನಡೆದು. ಮುಂದೆ ಹೆಜ್ಜೆಯಿಡಲಾರದೆ ರಸ್ತೆಯಲ್ಲಿ ಬಿದ್ದೆ. ಕಾಲೆತ್ತಲಾಗದ ನನ್ನನ್ನು ತಂದೆಯವರು ಉಳಿದ ಎರಡು ಮೈಲು ಹೆಗಲ ಮೇಲೆ ಕುಳ್ಳಿರಿಸಿಕೊಂಡು ಮನೆ ತಲಪಿಸಿದ್ದರು. ರೈಲ್ವೇ ಬ್ರಿಜ್ ಮೇಲಿಂದ ನನ್ನನ್ನು ನಡೆಸಿಕೊಂಡು ಬಂದ ವಿಚಾರ ತಿಳಿದು ತಾಯಿ  ತಂದೆಯವರನ್ನು ಗದರಿಸಿದ್ದರು. ನಡು ರಾತ್ರಿಯ ವರೆಗೂ ನಾನು  ಕಾಲುನೋವಿಂದ ಬೊಬ್ಬಿಡುತ್ತಲೇ ಇದ್ದೆ. ತಾಯಿ ಅದೇನೋ ಎಣ್ಣೆಯನ್ನು ಕಾಲಿಗೆ ತಿಕ್ಕುತ್ತಾ  ಇದ್ದರು.  ನನ್ನ ಮೇಲೆ ಅಷ್ಟು ಪ್ರೀತಿಯಿದ್ದ ತಂದೆ ಯಾವ ದೈರ್ಯದಿಂದ ನನ್ನನ್ನು  ರೈಲ್ವೇ  ಬ್ರಿಜ್ಜಿನ ಸ್ಲೀಪರುಗಳ ಮೇಲಿಂದ ನಡೆಸಿಕೊಂಡು ಹೋದರು ಎಂದು ನನಗೆ ಯಾವತ್ತೂ  ಅರ್ಥವಾಗಿಲ್ಲ. ವಾಸ್ತವದಲ್ಲಿ, ಇದ್ದ ಒಂದೇ ಪರ್ಯಾಯ ಪರಿಹಾರವೆಂದರೆ, ನಡು ದಾರಿಯಲ್ಲಿ  ಎಲ್ಲಾದರೊಂದು ಕಡೆ ಒಂದು ರಾತ್ರಿ ತಂಗುವುದು ಮಾತ್ರ. ತಂದೆಯವರು  ಅದು ಬೇಡವೆಂದು ತೀರ್ಮಾನಿಸಿರಬೇಕು. ಬದುಕಿನಲ್ಲಿ  ಹಲವು ಸಾವಿರ ಮೈಲಿ ನಡೆದಿದ್ದ ಅವರಿಗೆ ಅದು ಕಷ್ಟವೆನಿಸಿರಲಿಕ್ಕಿಲ್ಲ.  ಆದರೆ ಜೊತೆಗೆ ನಡೆಯುವವನು ಕೇವಲ  ಒಂಬತ್ತು-ಹತ್ತು ವರ್ಷದ ಹುಡುಗ ಎಂಬುದು ಅವರಿಗೆ ಮರೆತುಹೋಗಿತ್ತು.
 
ಮೇಸ್ಟ್ರಾದ ಬಳಿಕ ಒಂದು ದಿನ ಸ್ಲೀಪರುಗಳ ಮೇಲಿಂದ ನಡೆಯುವುದು  ಅಷ್ಟೇನೂ ಅಪಾಯಕರವಲ್ಲವೆನಿಸಿತು. ಬಹುಮಟ್ಟಿಗೆ,  ಭಯರಹಿತನಾಗಿಯೇ ಸೇತುವೆ ದಾಟಿದೆ. ಸೇತುವೆ ದಾಟಿ ತಲೆಯೆತ್ತಿ ನೋಡಿದಾಗ ಕಡವಿನವನು ಕಡವಿನ ಬಳಿಯ ಅವನ ಅಂಗಡಿಯ ಅಂಗಳದಲ್ಲಿ ನಮಾಜು ಮಾಡುತ್ತಿದ್ದನ್ನು ಅರ್ಧದಲ್ಲಿ ಬಿಟ್ಟು, “ನಿಕ್ಕ್ಡ ನಿಕ್ಕ್ಡ” (ನಿಲ್ಲೋ ನಿಲ್ಲೋ) ಎಂದು ಕೂಗುತ್ತಾ ಹೊಳೆಯ ಬದಿಯಲ್ಲಿ ಕಾಲು ಮೈಲು ದೂರ ಓಡಿಕೊಂಡು ಬಂದು  ನನ್ನ ಎದುರು ನಿಂತು, ‘ಒಂದಾಣೆ  ‘ಉಳಿಸುವ ಆಲೋಚನೆ ಮಾಡಿದ್ದೀಯ ಹಣ ಕೊಟ್ಟು ಹೋಗು’ ಎಂದ. ಸೇತುವೆಯ ಮೇಲಿಂದ ಹೋದರೂ ಕಡವಿನವನಿಗೆ ಹಣ ಕೊಡಲೇ ಬೇಕು ಎಂಬ ವಿಚಾರ ನನಗೆ ಗೊತ್ತಿರಲಿಲ್ಲ. ಹಾಗೆ ಹೇಳುತ್ತಾ ನಾನು ಅವನಿಗೆ ಒಂದಾಣೆ ತೆಗೆದು ಕೊಟ್ಟೆ. ‘ಯಾರು ನೀನು ‘ಅವನು ಕೇಳಿದ. ‘ಕುಂಬಳೆ ಹಯರ್ ಎಲಿಮೆಂಟರಿ ಶಾಲೆಯಲ್ಲಿ ಮೇಸ್ಟ್ರು’ ಎಂದೆ. ‘ಮೇಸ್ಟ್ರಾ’ ಎಂದು ಅವನು ನಕ್ಕು, ‘ಸುಳ್ಳು ಹೇಳ್ಬೇಡ. ನಂಗೊತ್ತಿಲ್ವ, ನೀನು ಆ ಟೈಲರ್ ಸುಬ್ರಾಯನ ಮಗನಲ್ವ ‘ ಎಂದ.
 
ಕಾಲಾನಂತರ `ಬುದ್ಧಿಜೀವಿಗಳ ಬ್ಯಾಗು’ ಎಂದು ಕರೆಸಿಕೊಂಡ ಒಂದು ಬ್ಯಾಗು ನನ್ನ ಹೆಗಲ ಮೇಲಿತ್ತು. ಆಗ ಅದಕ್ಕೆ ಯಾವ ಗೌರವವೂ ಇರಲಿಲ್ಲ. ಕೆಲವರು ಅದನ್ನು ಹಕ್ಕಿ ಹಿಡಿಯುವವರ ಬ್ಯಾಗು ಎನ್ನುತ್ತಿದ್ದರು. ಇವನೊಡನೆ ಮಾತಾಡಿ ಪ್ರಯೋಜನವೇನು ಎಂದುಕೊಂಡು ಶಾಲೆಗೆ ನಡೆದೆ. ಆ ನಂತರವೂ ನಾನು ಕಡವಿನ ಬದಿಯ ರಸ್ತೆ ಒಂದು ಮೈಲುದ್ದದ ಬಳಸು ದಾರಿಯಾಗಿದ್ದುದರಿಂದಲೂ, ದೋಣಿಗೆ ಕೆಲವೊಮ್ಮೆ ಒಂದಷ್ಟು ಹೊತ್ತು ಕಾಯಬೇಕಾಗುತ್ತಿದ್ದುದರಿಂದಲೂ ಕಡವಿನವನಿಗೆ ಒಂದಾಣೆ ಕೊಟ್ಟು, ಎರಡೇ ನಿಮಿಷದಲ್ಲಿ ದಾಟಬಹುದಾಗಿದ್ದ  ರೈಲ್ವೇ ಬ್ರಿಜ್   ಮೇಲಿಂದಲೇ ಹೋಗುತ್ತಿದ್ದೆ.
ಹೀಗೆ ಎರಡು ವಾರಗಳ ನಂತರ  ಒಂದು ಶನಿವಾರ ಮಧ್ಯಾಹ್ನ ರೈಲ್ವೇ ಬ್ರಿಜ್ ಮೇಲೆ ಸುಮಾರು ಅರ್ಧ ದಾರಿಯನ್ನು ಕ್ರಮಿಸುವಷ್ಟರಲ್ಲಿ ಎದುರಿನಿಂದ  ಟ್ರೈನು ಬರುತ್ತಿರುವುದು ಕಾಣಿಸಿತು. ಮುಂದಕ್ಕೆ ಓಡಿ ಸೇತುವೆ ದಾಟಲಿಕ್ಕೂ ಸಮಯವಿರಲಿಲ್ಲ. ಹಿಂದಕ್ಕೆ ಓಡಿ ದಾಟಲಿಕ್ಕೂ ಸಮಯವಿರಲಿಲ್ಲ. ಈಜು ಗೊತ್ತು. ಆದರೆ ಅಷ್ಟು ಆಳಕ್ಕೆ ಬಿದ್ದರೆ, ಬದುಕಿ ಉಳಿಯಬಹುದೆ ಪ್ರಶ್ನೆಗೂ ವೇಳೆಯಿಲ್ಲ, ಉತ್ತರಕ್ಕೂ ವೇಳೆಯಿಲ್ಲ. ಟ್ರೈನು ಹತ್ತಿರ ಹತ್ತಿರವಾಗುತ್ತಿತ್ತು. ಸರಿ ಇಲ್ಲಿಗೆ ಕತೆ ಮುಗಿಯಿತು. ಸಾವು ಖಂಡಿತವೆನಿಸಿತು. ಅತ್ತಿತ್ತ ನೋಡಿದೆ.
ಅದೇ ಮೊದಲ ಬಾರಿಗೆ, ಸೇತುವೆಯ ಒಂದು ಅಂಚಿನಲ್ಲಿ ಅಟ್ಟಣಿಗೆಯಂತಿರುವ ಒಂದು ರಚನೆ ಕಾಣಿಸಿತು. ಅದು ಏನು ಎಂಥದು ಎಂದು ನೋಡದೆ, ಸ್ಲೀಪರ್ ಮೇಲಿಂದ ಜಾಗ್ರತೆಯಾಗಿ ಓಡಿಹೋಗಿ ಅದರಲ್ಲಿ ನಿಂತೆ. ಮರುಕ್ಷಣ ಟ್ರೈನು ಸೇತುವೆಯ ಮೇಲಿಂದ ಹಾದುಹೋಯಿತು. ಅದು ಹೋಗುವಾಗ, ಆ ಹಳೆಯ ಅಟ್ಟಣಿಗೆ  ಎಷ್ಟು ಬಲವಾಗಿ ಕಂಪಿಸಿತೆಂದರೆ,  ಇನ್ನೇನು ಮುರಿದು ಕೆಳ ಬೀಳುತ್ತದೆ ಅನಿಸಿತು. ಅಷ್ಟು ಕಾಲ ಸೇತುವೆಯ ಮೇಲಿಂದ ನಡೆಯುವಾಗ ನನಗೆ  ಯಾವತ್ತೂ ಕಾಣಿಸಿರಲಿಲ್ಲ. ಯಾಕೆಂದರೆ, ಸ್ಲೀಪರ್ ಮೇಲಿಂದ ಕಣ್ಣೆತ್ತುವಂತಿರಲಿಲ್ಲವಲ್ಲ ಈಗ ಯಮನೇ ನನ್ನ ನಡೆಯನ್ನು ತಡೆದು, ಬದುಕುವ ದಾರಿ ಇದೆಯೇ ನೋಡು ಅಂದಿದ್ದ.
 
77
ಸಾವು ಯಾವ ರೀತಿಯಲ್ಲೇ ಸಂಭವಿಸಲಿ,   ಅದು  ನಿಸರ್ಗ ಸಹಜ. ಸಾವೆಂಬ ಸಾಮಾನ್ಯ ಸಂಗತಿಯ ಬಗ್ಗೆ ಅಥವಾ ನನ್ನ ಸಾವಿನ ಬಗ್ಗೆ ನಾನು ಎಂದೂ ಯೋಚಿಸುತ್ತಿರಲಿಲ್ಲ. ಯೋಚಿಸುವ ಅಗತ್ಯವಾದರೂ ಏನು ಹಲವು ಪುನರ್ಜನ್ಮಗಳನ್ನು ಪಡೆಯುವ ಅವಕಾಶ ನನಗೆ ಸಿಕ್ಕಿದೆ. ಕೆಲವು ಸನ್ನಿವೇಶಗಳಲ್ಲಂತೂ ಸಾಯುತ್ತಿದ್ದೇನೆ, ಮತ್ತೆ ಹುಟ್ಟುವುದಿಲ್ಲ ಎಂದು ನನಗನಿಸಿದೆ. ಅವು ನಿಸರ್ಗ ಸಹಜ ಸಾವುಗಳಲ್ಲ; ಕೊಲೆಗಳು, ಸಣ್ಣ ಸಣ್ಣ ಕೊಲೆಗಳು. ಕೊಲ್ಲುವ ಮನಸ್ಸು ಎಷ್ಟೊಂದು ಮಂದಿಗಿದೆ! ಹಿಂಸಿಸುವುದರಲ್ಲಿ ಎಷ್ಟೊಂದು ಮಂದಿ ಸುಖವನ್ನು ಕಾಣುತ್ತಾರೆ! ನಿಮಗೆ ನಿಜವಾಗಿಯೂ ತುಂಬಾ ನೋವಾದರೆ, ಮತ್ತು ಅದನ್ನು ನೀವು ತೋರಿಸಿಕೊಂಡರೆ, ಅವರಿಗೆ ಇನ್ನೂ ಹೆಚ್ಚು ಸುಖ! ಬೇರೆ ಸುಖವನ್ನು ಪಡೆಯುವ ವಿಧಾನಗಳು ಅವರಿಗೆ ತಿಳಿದೇ ಇಲ್ಲವೇನೊ ಎಂಬಂತೆ!
ಇಂಥ ಮರಣಗಳಿಂದ ಒಂದರ್ಥದಲ್ಲಿ  ವ್ಯಕ್ತಿಯ ಆಯುಷ್ಯ ವೃದ್ಧಿಯಾಗುತ್ತದೆ. ಆ ರೀತಿ ಲೆಖ್ಖ ಹಾಕಿ ನೋಡಿದರೆ, ನಾನೀಗಲೇ ಸುಮಾರು ಇನ್ನೂರು ವರ್ಷ ಬದುಕಿರಬಹುದೆನಿಸುತ್ತದೆ. ಅದೇ ಲೆಖ್ಖಾಚಾರದ ಪ್ರಕಾರ ಹೇಳುವುದಾದರೆ, ಇನ್ನೂ ನೂರು ವರ್ಷ ಜೀವಿಸಿರಹುದು ಎಂದು ಅಂದಾಜಿಸುತ್ತೇನೆ. ನಾಳೆ ಏನೋ ಒಂದು ಸಂಭವಿಸುತ್ತದೆ. ಅವತ್ತಿನಿಂದ ಮತ್ತೆ ಇನ್ನೊಂದು ಪುನರ್ಜನ್ಮ ಎಂದು ಭಾವಿಸಿಕೊಳ್ಳುವುದರಲ್ಲಿ ತಪ್ಪೇನಿದೆ ಹಾಗೆ ಭಾವಿಸಿಕೊಳ್ಳುವುದರಲ್ಲಿ  ಒಂದು ಬಗೆಯ ಸುಖ ಕೂಡ ಇರಬಹುದಲ್ಲವೆ ನಾನೀತನಕ ಸುಮಾರು ಎಷ್ಟು ಲಕ್ಷ ಶಬ್ದಗಳನ್ನು ಬರೆದಿದ್ದೇನೆ ಎಂದು ಗೊತ್ತಿಲ್ಲ. ಕೆಲವು ಲಕ್ಷ ಎಂದುಕೊಂಡಿದ್ದೇನೆ. ಸಾಧ್ಯವಾದರೆ, ಇನ್ನೂ ಕೆಲವು ಲಕ್ಷ  ಶಬ್ದಗಳನ್ನು ಬರೆಯಲವಕಾಶವಾದರೆ, ಅದನ್ನು ಪುನರ್ಜನ್ಮವೆಂದೇ ತಿಳಿಯುತ್ತೇನೆ. ಈಗ ನಾನು ಕೆಲವೊಮ್ಮೆ ನನ್ನದೇ ಸಾವಿನ ಬಗ್ಗೆ ಯೋಚಿಸುತ್ತೇನೆ. ಸಂತೃಪ್ತ ಸಾವೊಂದಿದೆ ಎಂದು ನನ್ನ ನಂಬಿಕೆ.
 
ಕಾಲದಲ್ಲಿ ಹಿಂದುಹಿಂದಕ್ಕೆ ಹೋಗಲು ಸಾಧ್ಯವೆ ವಾಸ್ತವದಲ್ಲಿ, ನಾವು ಕಾಲದಲ್ಲಿ ಮುಂದುಮುಂದಕ್ಕೆ ಹೋಗತ್ತಿದ್ದೇವೆಯೇ ನಮಗೆ ವಯಸ್ಸು ವರ್ಧಿಸುತ್ತದೆ ಅಂದರೆ,  ನಾವು ಕಾಲದಲ್ಲಿ ಮುಂದುಮುಂದಕ್ಕೆ ಹೋಗುತ್ತಿದ್ದೇವೆ ಎಂದು ತಿಳಿಯಲಾದೀತೆ ‘ಕಾಲವು ಮುಂದುಮುಂದಕ್ಕೆ ಹೋಗುತ್ತಿಲ್ಲ, ಹಿಂದುಹಿಂದಕ್ಕೆ ಹೋಗುತ್ತಿದೆ’ ಎಂದರೆ, ಒಂದು ಪಂಥದ ಭೌತವಿಜ್ಞಾನಿಗಳು ಹೌದೆನ್ನುತ್ತಾರೆ. ‘ಕಾಲವು ಒಂದು ವೃತ್ತವು ಹಿಗ್ಗುವಂತೆ ಹಿಗ್ಗುತ್ತಾ ಇದೆ’ ಎಂದರೆ, ಇನ್ನೊಂದು ಪಂಥದ ಭೌತವಿಜ್ಞಾನಿಗಳು ಹೌದೆನ್ನುತ್ತಾರೆ. ಕಾಲದ ಬಗ್ಗೆ ಇದಮಿತ್ಥಂ ಎಂದು ಹೇಳಲು ಸಾಧ್ಯವಿಲ್ಲ ಎಂಬುದನ್ನು ಎಲ್ಲರೂ ಒಪ್ಪುತ್ತಾರೆ. ನಾವು ಮನುಷ್ಯ ಜೀವಿತದ ಆರಂಭ ಮತ್ತು ಅಂತ್ಯದ ಬಗ್ಗೆ ಮಾತ್ರ ನಿರ್ದಿಷ್ಟವಾಗಿ ಹೇಳಬಹುದು. ಸ್ಪೇಸ್ ಅರ್ಥಾತ್ ಅನಂತ ಎಂಬುದರ ಸ್ವರೂಪದ ಬಗ್ಗೆ  ಅಥವಾ ಅನಂತವಾದ ಚಲನೆಯ ಬಗ್ಗೆ ಅನಂತವಲ್ಲದ ನಾವು ಏನು ಅಥವಾ ಎಷ್ಟು  ತಾನೇ ಹೇಳಬಲ್ಲೆವು ಅನಂತವಾದುದಕ್ಕೆ ‘ಆರಂಭದ ಕೊನೆ’ ಮತ್ತು ‘ಅಂತ್ಯದ ಕೊನೆ’ ಎಂದು ಎರಡು ಕೊನೆಗಳು ಇರಬಹುದಲ್ಲವೆ ಮತ್ತು ಇವೆರಡು ಕೊನೆಗಳೂ ಒಂದೇ ಆಗಿರಬಹುದಲ್ಲವೆ ಇರುವ ಒಂದು ಜನ್ಮದ ಅಸ್ತಿತ್ವ ಮತ್ತು ಚಲನೆಯ ಬಗ್ಗೆ  ಕೂಡ ನಾವು ಹೀಗೆ ಮಾತಾಡಬಹುದು. ಇದಕ್ಕೂ ‘ಆರಂಭದ ಕೊನೆ’ ಮತ್ತು  ‘ಅಂತ್ಯದ ಕೊನೆ’ ಎಂದು ಎರಡು ಕೊನೆಗಳು ಇರಬಹುದು ಮತ್ತು ಈ ಎರಡೂ ಕೊನೆಗಳು ಒಂದೇ ಕೊನೆಗಳಾಗಿರಬಹುದು. ಹಾಗೆ ನಾವು ಬದುಕಿನ ಚಲನೆಯನ್ನು  ಪರಿಭಾವಿಸುವಾಗ ಹುಟ್ಟೇ ಸಾವು ಸಾವೇ ಹುಟ್ಟು ಎನಿಸಿಕೊಳ್ಳುತ್ತದೆ. ಪುನರ್ಜನ್ಮವೆಲ್ಲಿರಲು ಸಾಧ್ಯ ಹಿಗ್ಗುವುದು ಅಂದರೆ ಕುಗ್ಗುವುದು. ಬೆಳೆಯುವುದು ಎಂದರೆ ನಾಶವಾಗುವುದು. ಮುಂದಕ್ಕೆ ಹೋಗುವುದು ಎಂದರೆ ಹಿಂದಕ್ಕೆ ಹೋಗುವುದು. ಬದುಕು ಈ ಚಲನೆ ಮಾತ್ರ!
ಬದುಕಿನ ಯಾವುದೇ ಕಾಲಘಟ್ಟದಲ್ಲಿ, ಬದುಕನ್ನು ಹೀಗೆ ಪರಿಭಾವಿಸಿದಾಗ, ಇನ್ನೆಷ್ಟಿದೆ ಎಂದು ತಿಳಿಯದಿರುವ ಉಳಿದಿರುವ  ಬದುಕು, ನಮಗೆ ಸಹನೀಯವಾಗುತ್ತದೆ. ‘ನಮ್ಮ ಬದುಕು’ ಎಂದು ಉಬ್ಬುಬ್ಬಿ ಅಹಂನಿಂದ ಹೇಳಿಕೊಳ್ಳುವಂಥದು ಬದುಕಿನಲ್ಲಿ ಏನೂ ಇಲ್ಲ ಎಂದು ಅರ್ಥವಾಗುತ್ತದೆ. ‘ಸತ್ತುಬಿಡೋಣ’ ಎನಿಸುವ ಬದಲು ‘ಬದುಕಿಬಿಡೋಣ’ ಎಂದುಕೊಂಡು, ಅದರಲ್ಲಿರುವ ಥ್ರಿಲ್ಲನ್ನು ಅನುಭವಿಸಲು ಸಾಧ್ಯವಾಗುತ್ತದೆ. ಅನುಭವಿಸಲೇಬೇಕಾದ ದುಃಖವನ್ನು ಯಾಕೆ ಸುಖವಾಗಿ ಪರಿವರ್ತಿಸಿಕೊಳ್ಳಬಾರದು ಅನಿವಾರ್ಯ ಎಂಬುದು ಸ್ವೀಕರಿಸಲೇಬೇಕಾದ್ದು. ಆದುದರಿಂದ ಅದನ್ನು ನಮಗೆ ಬೇಕಾದಂತೆ ಪರಿಭಾವಿಸುವ ಸ್ವಾತಂತ್ರ್ಯ ನಮಗೆ ಇದೆಯಲ್ಲವೆ ದುಃಖವು ದುಃಖವಾಗಿಯೇ ಯಾಕಿರಬೇಕು ಸಿಟ್ಟನ್ನು ಕೂಡ ಸಿಟ್ಟಿನ ರೂಪದಲ್ಲಿಯೇ ವ್ಯಕ್ತಪಡಿಸಬೇಕಾಗಿಲ್ಲ. ದುಃಖ ಅಥವಾ ಸಿಟ್ಟು ಒಂದು ಕವಿತೆಯಾಗಬಹುದು. ಒಂದು ಕತೆಯಾಗಬಹುದು. ಒಂದು ಲೇಖನ, ಒಂದು ಕಾದಂಬರಿ, ನಾಟಕ ಯಾವುದೂ ಆಗಬಹುದು; ಒಂದು ಹಾಡು, ಚಿತ್ರ ಅಥವಾ ಶಿಲ್ಪವಾಗಬಹುದು.  ಅಷ್ಟೇ ಅಲ್ಲ, ಅದು ತಾಜಮಹಲಿನಂಥ ಒಂದು ನಿರ್ಮಾಣವಾಗಬಹುದು. ಅಷ್ಟು ಬೃಹತ್ತಾದುದೇ ಆಗಬೇಕೆಂದಿಲ್ಲ, ಒಂದು ಸಾಮಾನ್ಯ ಕಟ್ಟಡವಾಗಬಹುದು. ಒಂದು ದೊಡ್ಡ  ವೃಂದಾವನವಾಗಲು ಆಗದಿದ್ದರೆ, ರಸ್ತೆ ಬದಿಯ ಸಾಲು ಮರವಾಗಬಹುದು. ತಡೆದುಕೊಳ್ಳಲಾಗದ ಕ್ರೋಧವನ್ನು ಕೂಡ ಒಂದು ಶಿಲ್ಪವಾಗಿಸಿದರೆ, ಅದೊಂದು ಕಲಾಕೃತಿಯಾಗಬಹುದು. ಗಾಂಧಿಯಂತೆ, ಅಂಬೇಡ್ಕರರಂತೆ ಅದೊಂದು ಹೋರಾಟವಾಗಬಹುದು. ಪುನರ್ಜನ್ಮಗಳನ್ನು ಪಡೆಯಲು ನಮಗೆ ಸಾಧ್ಯವಾಗುವುದು ಹೀಗೆ ಮಾತ್ರ. ಅದು ನಮ್ಮಿಂದ ಸಾಧ್ಯವಾಗದಿದ್ದರೆ, ನಮ್ಮಿಂದ ಸಾಧ್ಯ ಮಾಂತ್ರಿಕನು ಹಾಕಿಟ್ಟ  ಗೆರೆಯಲ್ಲಿ  ಸಾಗುವ ಕೋಳಿಯಂತೆ ನೇರವಾಗಿ  ಸಾವಿನ ಕಡೆಗೆ  ಸಾಗುವುದು ಮಾತ್ರ.
ತುಂಬಾ ಪ್ರಯಾಣ ಮಾಡುವವರ ಪೈಕಿ ಎಷ್ಟೋ ಮಂದಿ ಪ್ರಯಾಣ ಕಾಲದಲ್ಲಿ  ಯಮನನ್ನು ಬಹಳ ಹತ್ತಿರದಿದಂದ ಕಂಡಿರುತ್ತಾರೆ. ಅದು ಇವತ್ತಿನ ದಿನಗಳಲ್ಲಿ ವಿಶೇಷವಾದ ಅನುಭವ  ಎಂದನಿಸಿಕೊಳ್ಳುವುದಿಲ್ಲ. ಇಡೀ ಬಸ್ಸು  ನಜ್ಜುಗುಜ್ಜಾಗುವುದು ಅಥವಾ ಬೆಟ್ಟದ ಕೆಳಗೆ ಉರುಳುವುದು ಸ್ವಲ್ಪದರಲ್ಲಿ ತಪ್ಪಿ ಹೋಗಿರುತ್ತದೆ. ಒಂದಷ್ಟು ಮಂದಿ ರಾಮ ರಾಮ ಎಂದಿರುತ್ತಾರೆ. ಎಲ್ಲರೂ ಬದುಕಿ ಉಳಿದರೆ, `ದೇವರೇ ನಮ್ಮನ್ನು ಉಳಿಸಿದ’ ಎಂಬ ಮಾತು ತೀರಾ ಅಪರೂಪದ್ದು. ಅದರೆ ಒಂದು ಕಾರು ಅಪಘಾತದಲ್ಲಿ ಮೂವರು ಸತ್ತು  ಒಬ್ಬನು ಮಾತ್ರ ಉಳಿದಾಗ, ಅವನು ‘ದೇವರಿದ್ದಾನೆ’ ಎನ್ನುವುದು ಅಥವಾ  ‘ದೇವರು ನನ್ನನ್ನು ಉಳಿಸಿದ’ ಎನ್ನುವುದು ಬಹಳ ಸಾಮಾನ್ಯ. ನನ್ನ ಅಭಿಪ್ರಾಯದಲ್ಲಿ , ಇದು ಮನುಷ್ಯತ್ವವಿಲ್ಲದ,   ಬಹಳ  ಕೆಟ್ಟ  ಮಾತು. ಹಾಗೆ   ಹೇಳಿದಾತನ ದೇವರಿಗೆ ಆ ಮಾತು ಕೇಳಿಸಿದರೆ, ದೇವರಿಗೂ ‘ಥತ್  ಏನು  ವಾಚಾಳಿತನ ಈ ಮನುಷ್ಯನದು!’ ಎಂದೆನಿಸದಿರಲಿಕ್ಕಿಲ್ಲ.
 
 
