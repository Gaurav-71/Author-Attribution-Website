ತೀರ1
ಮರದ ಬದುಕಿಗೂ ಸಜ್ಜನನಾದ ಒಬ್ಬ ಮನುಷ್ಯ ಬದುಕುವ ರೀತಿಗೂ ಅದ್ಭುತ ಸಾಮ್ಯವಿದೆ ಎಂದು ನನಗೆ ನೂರಾರು ಬಾರಿ ಅನಿಸಿದೆ. ಹಾಗಾಗಿ, ಒಮ್ಮೆ ನಾನು  ಒಂದು  ಮರದ  ಆತ್ಮಕಥೆ ಬರೆಯಲು ಹೊರಟೆ. ಸುಮಾರು ಐವತ್ತು  ಪುಟಗಳಷ್ಟಾಗಿ ಅಲ್ಲೇ ನಿಂತು  ಕೆಲವು  ವರ್ಷಗಳಾಗಿವೆ. ಆ  ಮರ ಈಗಲೂ ಇದೆ. ಕಥೆಯನ್ನು ಮುಂದರಿಸುವ ಮನಸ್ಸೂ ಇದೆ. ಒಂದೆರಡು ವರ್ಷಗಳ ಹಿಂದೆ, ಒಬ್ಬ ಮನುಷ್ಯನ ಆತ್ಮಕಥೆ ಬರೆಯೋಣ ಎನಿಸಿತು. ಅರ್ಧದಲ್ಲಿ ನಿಂತಿದ್ದ ಅದನ್ನು ಈಗ ಮುಂದರಿಸುತ್ತಿದ್ದೇನೆ. ಮುಗಿಸದಿರಲಾಗದೆಂದುಕೊಂಡಿದ್ದೇನೆ.
ನಿಜ. ಇದು ಯಾರದೋ ಆತ್ಮಕಥೆ ಎಂಬ ಭಾವದಲ್ಲಿಯೇ ಬರೆಯುತ್ತಿದ್ದೇನೆ. ಯಾಕೋ ಇದನ್ನು ಹೀಗೆಯೇ ಬರೆಯಬೇಕಾಗಿದೆ. ಓದುಗನಿಗಂತೂ ಎಲ್ಲಾ ಆತ್ಮಕಥೆಗಳೂ ಯಾರದೋ ಆತ್ಮಕಥೆಯಾಗಿರುವುದರಿಂದ, ಇದರಲ್ಲಿ ಬರುವ ಪಾತ್ರಗಳೆಲ್ಲ ಕಾಲ್ಪನಿಕ ಎಂದು ತಿಳಿಯಬೇಕು. ಈ ಕಥೆಯಲ್ಲಿನ ಪಾತ್ರಗಳಲ್ಲಿ ಯಾವುದೂ ಜೀವಂತವಲ್ಲ ಎಂದು ಓದುವವರಿಗನಿಸಿದರೆ, ಅನಿಸಿಕೆ ತಪ್ಪೆನ್ನಲಾಗದು. ಕಥೆಯನ್ನು ಹೇಳುವ ಪ್ರಧಾನ ಪಾತ್ರವೂ ಸೇರಿದಂತೆ, ಯಾವುದೇ ಜೀವಂತ ಅಥವಾ ಮೃತ ವ್ಯಕ್ತಿಗೆ ಹೋಲಿಕೆ ಕಾಣಿಸುವುದು ಒಂದು ಸಾಮಾನ್ಯವಾದ ವಿಚಾರ. ಈ ಕಥಾನಕದ ಬರವಣಿಗೆಯೂ ಅಷ್ಟೇ; ನಶ್ವರವಾದ ಬದುಕಿನಲ್ಲಿ  ಲೇಖಕನೊಬ್ಬನ ಮನಸ್ಸು ಒಂದು ಕ್ಷಣ ಒಂದು ಕಡೆ ತಡೆದು ನಿಂತ ಆಕಸ್ಮಿಕ ಸೃಷ್ಟಿ. ಈ ಸೃಷ್ಟಿಗೆ ಕಾರಣ ಪಾತ್ರಗಳು, ಲೇಖಕನಲ್ಲ. ಆದುದರಿಂದ ಈ ಕಥೆಯಲ್ಲಿ  ಬರುವ ಹೆಸರುಗಳೆಲ್ಲ ಯಾವುದೇ ಕಾದಂಬರಿಯಲ್ಲಿ  ಬರುವ ಬಳಕೆಯ ಹೆಸರುಗಳಂತೆ, ಬಳಕೆಯಲ್ಲಿರುವ ಹೆಸರುಗಳೆಂದಷ್ಟೇ ತಿಳಿಯಬೇಕು.
 
2
ಎಷ್ಟೋ ಮುಂಜಾವಗಳಲ್ಲಿ  ನಾನು ಎಚ್ಚರಗೊಳ್ಳುವ  ಹೊತ್ತು  ಈಗಲೂ ನನ್ನನ್ನು   ಐವತ್ತು-ಅರುವತ್ತು ವರ್ಷಗಳಿಗೂ ಹಿಂದಿನ ನನ್ನ ಶಾಲಾ ದಿನಗಳ ನೆನಪು ಮುತ್ತಿಕೊಳ್ಳುತ್ತದೆ. ಎಷ್ಟೋ ಮಂದಿಗೆ ಮುಗ್ಧ ಅನುಭವಗಳ ತಮ್ಮ  ಶಾಲಾ ದಿನಗಳ ನೆನಪು ಸುಖದಾಯಕವೂ ಚೇತೋಹಾರಿಯೂ ಆಗಿರಬಹುದೇನೊ, ಆದರೆ ನನಗೆ ಅಲ್ಲ. ಆ ನೆನಪು ನನ್ನನ್ನು ಬದುಕೆಂಬ ಸೋಜಿಗದ ಆಳಕ್ಕಿಳಿಸಿ, ಆತ್ಮದೊಳಗಿನ ಪಾತಾಳಕ್ಕೆ  ಇಳಿಸುತ್ತದೆ. ‘ನೀನು ಕಾಣಲೇಬೇಕಾದ ಸತ್ಯವನ್ನು ಮರಳಿ ಮರಳಿ ಶೋಧಿಸು’ ಎನ್ನುತ್ತದೆ.    ಏನೆಂದರಿಯದ ಭಾರ ನನ್ನ ಮೇಲೆ ಏರಿ ಕುಳಿತಂತೆನಿಸಿ,   ಏನೋ  ಭಾರ ಭಾರ ಎನಿಸುತ್ತದೆ.  ಆ ಭಾರವನ್ನು  ಕೊಡವಿ ಮೇಲೇಳುತ್ತೇನೆ. ಏಳಲೇಬೇಕಲ್ಲ
ಆ ದೂರದ ಬಾಲ್ಯದ ದಿನಗಳಲ್ಲಿ  ನಾನು ಯಾವುದಕ್ಕಾದರೂ ತುಂಬಾ ಆಸೆಪಟ್ಟಿದ್ದರೆ, ಅದು ಒಂದು  ಜೊತೆ   ಒಳ್ಳೆಯ ಅಂಗಿ ಮತ್ತ ಚೆಡ್ಡಿಗಾಗಿ; ಮತ್ತು  ಚೆಂದಚೆಂದದ ಮಕ್ಕಳ ಪುಸ್ತಕಗಳಿಗಾಗಿ. ನನಗೀಗ ಅಯ್ಯೊ ಅನಿಸುವುದು ನನ್ನ ಆಸೆಯನ್ನು  ಈಡೇರಿಸುವ ಸಾಮಥ್ರ್ಯ ನನ್ನ ಹೆತ್ತವರಿಗೆ ಇರಲಿಲ್ಲ್ಲವಲ್ಲಾ  ಎಂದು. ಅವರ ಅಸಾಮಥ್ರ್ಯದ ಬಗ್ಗೆ  ನನಗೆ ಆಗಲೇ ಅರಿವಿತ್ತು. ಆದ್ದರಿಂದ ನನ್ನ ಆಸೆಯನ್ನು ನಾನು ವ್ಯಕ್ತಪಡಿಸಿದ್ದು  ಬಹಳ ಕಡಿಮೆಯೆಂದೇ ಹೇಳಬಹುದು. ಯಾಕೆಂದರೆ, ಆಗ ನನ್ನ ಎಳೆಗಣ್ಣುಗಳಿಗೆ ಕೂಡ ಕಾಣಿಸುವಂಥ ಬಡತನವಿತ್ತು. ನನ್ನ ಹೆತ್ತವರಿಗೆ ಮಾತ್ರವಲ್ಲ, ಬಡತನ ಎಲ್ಲಾ ಕಡೆ ಇತ್ತು. ಅನುಕೂಲಸ್ಥರೆನಿಸಿಕೊಂಡವರು ಎಲ್ಲೋ ಅಲ್ಲೊಬ್ಬರು ಇಲ್ಲೊಬ್ಬರು ಇದ್ದರು. ನನ್ನ ಕಣ್ಣಿಗೆ ಅವರು ಅಪಾರ ಶ್ರೀಮಂತರಂತೆ ಕಾಣಿಸುತ್ತಿದ್ದರು. ಆ ವ್ಯಾಪಕವಾದ ಬಡತನಕ್ಕೆ ಕಾರಣ ಜಾಗತಿಕ ಯುದ್ಧವೆ, ಬ್ರಿಟಿಷರು ದೇಶವನ್ನು  ಕೊಳ್ಳೆ  ಹೊಡೆದು ಹೊಡೆದು ಕೊನೆಗೆ ನಿರ್ವೀರ್ಯವಾಗಿಸಿದ್ದೇ, ಆಗ ಸಹ ಅತಿ ಎನ್ನಲಾಗುತ್ತಿದ್ದ  ಮೂವತ್ತಮೂರು ಕೋಟಿ  ಜನಸಂಖ್ಯೆಯೆ, ಮುನ್ನೂರೈವತ್ತು ವರ್ಷಗಳ ಕಾಲ ನೆಲೆ ನಿಂತಿದ್ದ ಫ್ಯೂಡಲ್ ವ್ಯವಸ್ಥೆಯೆ ನನಗೆ ಏನೊಂದೂ ಆಗ ತಿಳಿದಿರುವುದು ಸಾಧ್ಯವಿರಲಿಲ್ಲ. ಈಗ ನನಗನಿಸುತ್ತದೆ, ಒಟ್ಟಾಗಿ  ಅವೆಲ್ಲವೂ ಕಾರಣ ಎಂದು.
ಆದರೂ ಆ ದಿನಗಳಲ್ಲಿ  ಕಾಸರಗೋಡು ನಗರದ ಪತ್ರಿಕೆ ಪುಸ್ತಕಗಳ ಅಂಗಡಿಗಳಲ್ಲಿ ಎಷ್ಟೊಂದು ಬಗೆಯ ಮಕ್ಕಳ ಪತ್ರಿಕೆಗಳು ಮತ್ತು ಪುಸ್ತಕಗಳಿರುತ್ತಿದ್ದುವು! ಚಂದಮಾಮ, ಚಕ್ಕುಲಿ ಮಾಮ, ಬಾಲ ಮಿತ್ರ, ಬಾಲಬಂಧು, ಬಾಲ ರಾಮಾಯಣ ಬಾಲಮಹಾಭಾರತ ಮತ್ತು ಇನ್ನೂ ಏನೇನೋ ಚಿತ್ತಾಪಹಾರಕ ಮಕ್ಕಳ ಪುಸ್ತಕಗಳು. ಅಂಗಡಿಗಳಲ್ಲಿ ಅಷ್ಟೆತ್ತರದಲ್ಲಿ ತೂಗುಹಾಕಿದ್ದ ಅವುಗಳನ್ನು ನೋಡಲಿಕ್ಕಿದೆ, ಮುಟ್ಟಲಿಕ್ಕಿಲ್ಲ. ಎಷ್ಟು ಕಾಲ ನಾನವುಗಳನ್ನು ಆಸೆಗಣ್ಣುಗಳಿಂದ ನೋಡಿರಬಹುದು! ನನ್ನ ಜೊತೆ ಶಾಲೆಯಲ್ಲಿದ್ದ ಮಕ್ಕಳ ಪೈಕಿ ಯಾರೋ ಒಬ್ಬಿಬ್ಬರ ಕೈಯಲ್ಲಿ ಅಪರೂಪಕ್ಕೆ ಅವು ಕಾಣಿಸುತ್ತಿದ್ದುದಿತ್ತು. ಅವುಗಳನ್ನು  ಓದುವವರು ಯಾರಾಗಿರಬಹುದು ಎಂದು ಆಶ್ಚರ್ಯಪಡುತ್ತಿದ್ದೆ. ಬಹುಶಃ ಅವುಗಳನ್ನು  ಶ್ರೀಮಂತರ ಮಕ್ಕಳು ಮಾತ್ರ ಓದುತ್ತಾರೆ, ಶಾಲೆಗೆ ತರದೆ ಮನೆಯಲ್ಲಿಯೇ ಓದುತ್ತಾರೆ ಎಂದುಕೊಂಡದ್ದಿದೆ. ಅಂಗಡಿಯವನ ಕಣ್ಣು ತಪ್ಪಿಸಿ ಮೆಲ್ಲನೆ ಎತ್ತಿಕೊಂಡರೆ ಹೇಗೆ ಎಂಬ ಯೋಚನೆ ಕೂಡ ಬಂದದ್ದಿದೆ. ಆ ಬಳಿಕ ಯಾವತ್ತೋ ಒಂದು ದಿನ ನನ್ನ ತರಗತಿಯ ಒಬ್ಬ ಹುಡುಗನ ಕೈಯಲ್ಲಿ ಒಂದು ಚಂದಮಾಮ ಕಾಣಿಸಿ, ಅದು ಸಿಗದಿದ್ದರೆ ಸತ್ತೇ ಹೋಗುತ್ತೇನೆ ಎಂಬಂತೆ ಆ ಹುಡುಗನಿಗೆ ದುಂಬಾಲು ಬಿದ್ದು, ಒಂದು ದಿನಕ್ಕೆ ಎರವಲು ಪಡೆದು ಓದುವ ಆಸೆಯನ್ನು ತೀರಿಸಿಕೊಂಡು ಆಸೆ ಹೆಚ್ಚಿಸಿಕೊಂಡದ್ದಿದೆ. ಅನಂತರ ಅವನು ನನ್ನ ಪುಸ್ತಕ ಬಂಧುವಾದ. ವಾಸ್ತವದಲ್ಲಿ, ಅವನು ಶ್ರೀಮಂತರ ಮಗನೇ ಆಗಿದ್ದ.  ಅನಂತರವೇ ನನಗೆ ತಿಳಿದದ್ದು ಕೆಲವು ಪುಟ್ಟ ಪುಟ್ಟ ಪತ್ರಿಕೆಗಳ ಬೆಲೆ ಕೇವಲ ಒಂದಾಣೆ ಎಂದು. ಎಷ್ಟೋ ಬಾರಿ ಮಧ್ಯಾಹ್ನ ಊಟದ ಬದಲು ಒಂದು ತುಂಡು ಬೆಲ್ಲ ತಿಂದು ನೀರು ಕುಡಿಯಲು ಅಮ್ಮ ಕೊಟ್ಟಿದ್ದ ಒಂದಾಣೆಗೆ ಪತ್ರಿಕೆ ಕೊಂಡುಕೊಂಡು ಬರೀ ನೀರು ಕುಡಿದು ಓದಿ ಹೊಟ್ಟೆ ತುಂಬಿಸಿಕೊಂಡದ್ದಿದೆ. ಅದು ಆರು, ಏಳು, ಎಂಟನೆಯ ತರಗತಿಯಲ್ಲಿದ್ದ ದಿನಗಳು.  ಪತ್ರಿಕೆಯಲ್ಲಿದ್ದ ಪದ್ಯಗಳನ್ನು ಓದುತ್ತಿದ್ದಂತೆ, ಅದೇ ರೀತಿ ತಾನೂ ಯಾಕೆ ಬರೆಯಬಾರದು ಎಂಬ ಯೋಚನೆ ಬಂತು. ನಿಂತಲ್ಲಿ ಕುಳಿತಲ್ಲಿ ಪದ್ಯ ಪೀಡಿಸತೊಡಗಿತು. ದಿನಾ ಶಾಲೆಯಿಂದ ಮನೆಗೆ ನಾಲ್ಕು ಮೈಲಿ ನಡೆಯುವಾಗ ತಲೆ ತುಂಬ ಪದ್ಯಗಳೇ.
ಬೆಳಗ್ಗಿನ ಹೊತ್ತು.  ಹಳ್ಳಿ ಬದುಕಿನ ಹಲವು ಕೆಲಸಗಳ ಧಾವಂತದ ಮತ್ತು ನಾಲ್ಕು ಮೈಲಿ ಓಡೋಡಿ ಶಾಲೆ ಸೇರಬೇಕಾದ ಅವಸರದ ಹೊತ್ತು. ಆಗ ತಲೆಯಲ್ಲಿ ಪದ್ಯಗಳಿಗೆ ಜಾಗವಿಲ್ಲ.  ಸಾಯಂಕಾಲ ಆರಾಮ. ಹಸಿದ ಹೊಟ್ಟೆ, ಬಳಲಿದ ಕಾಲುಗಳು. ಬಹುಶಃ ತಲೆಯಲ್ಲಿ ಪದ್ಯ ಹುಟ್ಟುವುದು ಆ ಸ್ಥಿತಿಯಲ್ಲೇ. ಬಹಳ ಕವಿಗಳಿಗೆ ಕಾವ್ಯದ ಆರಂಭ ಪ್ರೇಮದಲ್ಲಾಗುತ್ತದೆ. ಮುಖ್ಯವಾಗಿ, ಪ್ರೇಮದ ಸೋಲಿನಲ್ಲಾಗಿರುತ್ತದೆ.  ಪ್ರೇಮ ಕೂಡ ಒಂದು ಬಗೆಯ   ಹಸಿವೆ   ಮತ್ತು  ಬಳಲಿಕೆಯ   ಸ್ಥಿತಿಯೇ  ಅಲ್ಲವೆ
ಎಂಟನೆಯ ತರಗತಿಯಲ್ಲಿರುವಾಗ ತಲೆಯಲ್ಲಿ ಮೂಡಿದ ಒಂದು ಚಿಕ್ಕ ಪದ್ಯ ಮತ್ತು ಯಾರಿಂದಲೋ ಕೇಳಿ ತಿಳಿದಿದ್ದ ಒಂದು ಜಾಣ್ಮೆ  ಲೆಕ್ಕವನ್ನು ಬರೆದು ‘ಬಾಲಬಂಧು’ ಪತ್ರಿಕೆಗೆ ಕಳಿಸಿದೆ. ಅದೆಂತೋ ಲಕೋಟೆಗೆ ಅಂಚೆ ಚೀಟಿ ಹಚ್ಚಿ ವಿಳಾಸ ಬರೆದು ಅಂಚೆಗೆ ಹಾಕುವುದನ್ನು ಕಂಡು ತಿಳಿದುಕೊಂಡಿದ್ದೆ. ನಾನು ಕಳಿಸಿದ್ದೆರಡೂ ಅಚ್ಚಾದುದನ್ನು  ಒಂದು ದಿನ ಅಂಗಡಿಯಲ್ಲಿ ಕೊಂಡುಕೊಂಡ ಪತ್ರಿಕೆಯಲ್ಲಷ್ಟೇ ಕಂಡೆ. ಬರೆದುದನ್ನಾಗಲಿ ಅಚ್ಚಾದುದನ್ನಾಗಲಿ ಯಾರಿಗೂ ತೋರಿಸಲಿಲ್ಲ,  ನನ್ನ ಹೆಸರು ಮತ್ತು ಅಚ್ಚಾದ ಪದ್ಯವನ್ನು  ಕಂಡ ಖುಷಿ ಕೂಡ ಗೂಢದಲ್ಲಿ  ಹುಟ್ಟಿ ಗೂಢದಲ್ಲಿ ಮರೆಯಾಯಿತು. ಆದರೆ ಅದನ್ನೇ ಪುನಃ ಮಾಡುವುದರಲ್ಲಿ ಸ್ವಾರಸ್ಯ ಕಾಣಲಿಲ್ಲ. ಹೇಗೆ ಕಾಣಲು ಸಾಧ್ಯ ಅದು ಯಾರೊಡನಾದರೂ ಹೇಳಿಕೊಳ್ಳಬೇಕಾದ ಸಂಗತಿಯೇ ಎಂದು ನನಗೆ ತಿಳಿದಿರಲಿಲ್ಲ. ಮತ್ತೆ ಲಕೋಟೆ ಮತ್ತು ಅಂಚೆ ಚೀಟಿ ಕೊಳ್ಳಲು ಹಣವೂ ಇರಲಿಲ್ಲ. ಅಪ್ಪ  ಮನೆಯಲ್ಲಿರಲಿಲ್ಲ. ಅಮ್ಮನಿಗೆ ಅದು ಏನು ಎಂಥದು ಎಂದು ತಿಳಿಯುವ ಸಂಭವವಿರಲಿಲ್ಲ. ವಿವರಿಸಿ ಹೇಳಿದರೆ, ಅದಕ್ಕೆಲ್ಲ ಹಣ ವ್ಯಯಿಸಿದ್ದಕ್ಕಾಗಿ ಅಮ್ಮ ಕೋಪಿಸಿಕೊಳ್ಳಬಹುದು, ಮಧ್ಯಾಹ್ನ ಉಪವಾಸ ಮಾಡಿ ಮಾಡಬೇಕಾದ್ದೇ ಅದು ಎಂದು ಕೇಳಿದರೆ ಏನು ಹೇಳುವುದು ಎಂಬ ಭಯ ಬೇರೆ ಇತ್ತು.  ಯಾಕೆಂದರೆ, ಯಾವುದರಿಂದ ಅನ್ನ ಹುಟ್ಟುವುದಿಲ್ಲವೋ  ಅದು ನಿರರ್ಥಕ ಕೆಲಸ ಎಂಬುದು ಆಗ ಎಲ್ಲರ ಬಾಯಲ್ಲೂ ಕೇಳಿಬರುವ ಮಾತಾಗಿತ್ತು. ಮಕ್ಕಳನ್ನು ಶಾಲೆಗೆ ಕಳಿಸುವ ನಿರರ್ಥಕ ಕೆಲಸವನ್ನು ಕೂಡ ನಾನು ಅವತಾರವೆತ್ತಿದ ದರಿದ್ರ ಗ್ರಾಮದಲ್ಲಿ ಎಲ್ಲೋ ಕೆಲವರು ಮಾತ್ರ ಮಾಡುತ್ತಿದ್ದರು.                                                                                         ಸುಮಾರು ಮೂವತ್ತು ನಲ್ವತ್ತು ವರ್ಷಗಳ ನಂತರ, ನನ್ನ ಮೂವರು ಮಕ್ಕಳು ಮಕ್ಕಳ ಪುಸ್ತಕಗಳ ರಾಶಿಯನ್ನೇ ಮಾಡಿಕೊಂಡು ಊಟಕ್ಕೆ ಕುಳಿತುಕೊಳ್ಳುವಂತೆ  ಅದರ ಮುಂದೆ ಕುಳಿದುಕೊಳ್ಳುತ್ತಿದ್ದುದನ್ನು, ರಜಾಕಾಲದಲ್ಲಿ ಬಂಧು ಮಿತ್ರರ ಮನೆಗೆ ಹೋದರೆ ಅಲ್ಲಿಯೂ ಅಂಥ ಪುಸ್ತಕಗಳನ್ನು ಪತ್ತೆ ಹಚ್ಚಿ ಗುಡ್ಡೆ ಹಾಕಿರಿಸಿಕೊಂಡು ಮುಕ್ಕುತ್ತಿದ್ದುದನ್ನು ಕಂಡಾಗ, ‘ಮನುಷ್ಯ ಕೇವಲ ಆಹಾರದ ಮೇಲೆ ಬದುಕು ಮಾಡಲಾರ’ ಎಂಬ ಬೈಬಲಿನ ಮಾತು ನೆನಪಿಗೆ ಬರುತ್ತದೆ. ಯಾರು ಏನೇ ಹೇಳಲಿ,    ಮನುಷ್ಯನನ್ನು ಮನುಷ್ಯನನ್ನಾಗಿ ಮಾಡುವುದೇ ಪುಸ್ತಕಗಳು ಎಂಬುದರಲ್ಲಿ ನನಗಂತೂ ಸಂದೇಹವಿಲ್ಲ. ಆದರೆ ಓದಿನ ಜೊತೆ ವಿಚಾರ ಶಕ್ತಿ  ಬೇಕು. ಅದು ಇಲ್ಲದೆ ಪುಸ್ತಕಗಳಿಂದ ಏನೂ ನಡೆಯುವುದಿಲ್ಲ.  ಯಾವ ಪುಸ್ತಕದಲ್ಲಿಯೂ ಏನೂ ಕಾಣಿಸದಿದ್ದರೆ ಅದಕ್ಕೆ ಏನು ಕಾರಣ ಎಂದು ಹೇಳುವುದರಿಂದ ಪ್ರಯೋಜನವಿಲ್ಲವಾದ್ದರಿಂದ, ಪುಸ್ತಕವನ್ನು ಯಾರ ಮೇಲಾದರೂ ಹೇರುವುದು ಸರಿಯಲ್ಲ. ‘ಬೈಬಲಿನ ಮ್ಯಾನ್ ಕೆನಾಟ್ ಲಿವ್ ಬೈ ಬ್ರೆಡ್ ಅಲೋನ್’ ಎಂಬ ವಾಕ್ಯದಲ್ಲಿ,  ‘ಮನುಷ್ಯ’ ಎಂಬ ಶಬ್ದವನ್ನು  ‘ಮನುಷ್ಯ’ ಎಂಬ ಅರ್ಥದಲ್ಲಿಯೇ ಬಳಸಲಾಗಿದೆ; ‘ಮನುಷ್ಯ ಎಂಬ ಮೃಗ’ ಎಂಬ ಅರ್ಥದಲ್ಲಿ  ಅಲ್ಲ.
 
ಬಾಲ್ಯದ ಭಾವನೆಗಳೆಷ್ಟು ವಿಲಕ್ಷಣ!  ಅದು ಬಾಲ್ಯದ ಲಕ್ಷಣವಲ್ಲದೆ ಬೇರೇನಾಗಿರಲು ಸಾಧ್ಯ ಯಾರಾದರೂ ಚೆಂದದ ಶರ್ಟು ತೊಟ್ಟುಕೊಂಡು ರಸ್ತೆಯಲ್ಲಿ  ಹೋಗುತ್ತಿದ್ದರೆ, ಆ ಶರ್ಟು ನನ್ನದಾಗಬಾರದಿತ್ತೆ  ಎಂದು ನಾನು ತೀವ್ರವಾಗಿ ಆಶಿಸಿದ್ದಿದೆ. ಯಾಕೆಂದರೆ, ನನ್ನಲ್ಲಿದ್ದುದು ಒಂದೇ ಜೊತೆ, ಅಂದರೆ, ಒಂದು ಅಂಗಿ, ಒಂದು ಚಡ್ಡಿ. ಅದನ್ನೇ ಪುನಃ ಪುನಃ ಒಗೆದು ತೊಟ್ಟುಕೊಳ್ಳುವುದು. ಪ್ರತಿ ವರ್ಷ ಬೇಸಿಗೆ ರಜದ ಕಾಲಕ್ಕೆ ಬಹುತೇಕ ಜೀರ್ಣವಾಗಿರುವ ಆದನ್ನು ತೇಪೆ ಹಾಕಿ ಮಳೆಗಾಲಕ್ಕೆ ಮೀಸಲು ಜೊತೆಯಾಗಿ ಕಷ್ಟದಿಂದ ಉಳಿಸಿಕೊಳ್ಳವುದು. ಜೂನಿನಲ್ಲಿ ಶಾಲೆಗೆ ಸೇರುವ ಹೊತ್ತಿಗೆ ಹೊಸ ಅಂಗಿ ಹೊಸ ಚಡ್ಡಿ ಅನಿವಾರ್ಯವಾಗುತ್ತಲ್ಲ ಜಡಿ ಮಳೆ ಹಿಡಿದ ದಿನಗಳಲ್ಲಿ  ಒದ್ದೆ ಬಟ್ಟೆ ಒಣಗುವುದಿಲ್ಲ. ಆಗ ಒದ್ದೆ ಬಟ್ಟೆಯನ್ನೇ ತೊಟ್ಟುಕೊಂಡು ಶಾಲೆಗೆ ಹೋಗುವುದು.
ವಿದ್ಯಾರ್ಥಿ ದೆಸೆಯಲ್ಲಿ ಜೂನಿನಷ್ಟು ಸುಖದಾಯಕವಾದ ತಿಂಗಳು ಬೇರೆ ಇರಲಾರದು.  ಹೊಸ ಬಟ್ಟೆ, ಹೊಸ ಕ್ಲಾಸು ಮತ್ತು ಹೊಸ ಪುಸ್ತಕಗಳು. ಖಾಲಿ ನೋಟು ಬುಕ್ಕುಗಳನ್ನು ಕೂಡ ಕೈಗೆತ್ತಿಕೊಳ್ಳುವಾಗ ಎಂಥ ಆನಂದ! ಏನು ಸಂಭ್ರಮ! ಪುಸ್ತಕ ನಿಜಕ್ಕೂ ಮನುಷ್ಯ ಸೃಷ್ಟಿಸಿದ ಮಹಾ ಅದ್ಭುತ!
ಆದರೆ  ಅದು ಬಹಳ ಕೆಟ್ಟ  ಕಾಲವಾಗಿತ್ತು. ಪುಸ್ತಕ ಮುಚ್ಚಿದರೆ ಕಣ್ಣ ಮುಂದೆ ತೆರೆದುಕೊಳ್ಳುತ್ತಿದ್ದ ಆ ಬದುಕನ್ನು ಈಗ ಎಣಿಸಿಕೊಂಡರೆ ಈಗಲೂ ಹೃದಯ ಹಿಂಡುವಷ್ಟು ಅಸುಖಕಾರಿಯಾಗಿತ್ತು. ಹಸಿವು ಹಿಂಗುವಷ್ಟು  ಉಣ್ಣಲಿಕ್ಕಿಲ್ಲದ, ಮನಕ್ಕೆ ಮುದವೆನಿಸುವಷ್ಟು ಉಡಲಿಕ್ಕಿಲ್ಲದ, ಕಾಡಿ ಬೇಡಿ ಪಡೆದ ಪಠ್ಯ ಪುಸ್ತಕದ  ಹೊರತು ಓದಲಿಕ್ಕೆ ಬೇರೇನೂ ಇಲ್ಲದ, ಪ್ರಾಥಮಿಕ ಶಾಲೆಗೆ ಸಹ ಐದಾರು ಮೈಲಿ ನಡೆದೇ  ಹೋಗಬೇಕಾದಂಥ ಆ ಕಾಲವನ್ನು ಎಣಿಸಿಕೊಂಡರೆ, ಈಗ ನಾವು ಏನನ್ನು ಭೂಮಿ ಎಂದು ಪರಿಭಾವಿಸುತ್ತೇವೆಯೋ ಅದು ಮೊನ್ನೆ ಮೊನ್ನೆಯಷ್ಟೇ ಹುಟ್ಟಿದ್ದು  ಅನಿಸಿಬಿಡುತ್ತದೆ. ಕೇವಲ ಐವತ್ತು ವರ್ಷಗಳ ಹಿಂದೆ ನಮಗೆ ಏನೂ ಇರಲಿಲ್ಲ. ಭೂಮಿಯೂ ಇರಲಿಲ್ಲ, ಬದುಕೂ ಇರಲಿಲ್ಲ. ಈಗ ಈ ಕಾಲಕ್ಕೆ ಆ ಕಾಲವನ್ನು ಹೋಲಿಸಿಕೊಂಡು ಈ ಮಾತನ್ನು ಆಡಲಾಗುವ ಕಾಲದಲ್ಲಿ ಇದ್ದೇವಲ್ಲ ಎಂಬುದೇ ದೊಡ್ಡ ಸಂತೋಷ. ಈಗಿನ ಮಕ್ಕಳಿಗೆ ಇನ್ನು ಐವತ್ತು  ವರ್ಷಗಳ ನಂತರ ಹೀಗೆ ಹೋಲಿಸಲಾಗುವಂತೆ ಭೂಮಿ ಮತ್ತು ಬದುಕು ಮತ್ತಿದೇ ಪರಿಮಾಣದ ಬದಲಾವಣೆ ಕಂಡೀತೆ ಅಥವಾ ಬದಲಾಗುವ ಪ್ರಕ್ರಿಯೆ ತೀರಾ ಹತ್ತಿರದ ಭವಿಷ್ಯದಲ್ಲೇ  ಪರಮ ಸ್ತರ ತಲಪಿ ಹೋಲಿಸಲಿಕ್ಕೇನೂ ಇರಲಿಕ್ಕಿಲ್ಲವೆ ಇದು ಕೇವಲ ಕುತೂಹಲ.
 
3
 
ತರಬೇತಿ ಶಾಲೆಯಿಂದ ಹೊರಬಿದ್ದು ಮನೆಗೆ ಬರುವ ಮೊದಲೇ ನನ್ನಂತೆ ಹೊರಬಂದ ಸಹಪಾಠಿಗಳ ಜೊತೆಗೆ ಮಂಗಳೂರಿನಲ್ಲಿದ್ದ ಜಿಲ್ಲಾ ಬೋರ್ಡು ಆಫೀಸಿಗೆ ಹೋಗಿ ಸಂದರ್ಶನದ ಶಾಸ್ತ್ರ ಮುಗಿಸಿ ಮನೆಗೆ ಬಂದ ನನಗೆ ಮುಂದೇನು ಎಂದು ತಿಳಿಯದೆ ರಾತ್ರಿ ಹಗಲೆನ್ನದೆ ಮನೆಯಲ್ಲಿರುವ ಪುಸ್ತಕಗಳನ್ನು ಮುಗಿಸಿದ ಬಳಿಕ ಕೂಡ್ಲು ಪಂಚಾಯತು ಲೈಬ್ರರಿಯಿಂದ ಎರಡು ದಿನಕ್ಕೊಮ್ಮೆ ಎರಡು ಪುಸ್ತಕಗಳನ್ನು ತಂದು ಸೀಮೆಯೆಣ್ಣೆ ದೀಪದ ಬೆಳಕಿನಲ್ಲಿ `ಈ ರೀತಿ ಓದಿದರೆ ಕಣ್ಣು ಹಾಳಾಗುತ್ತದೆ’ ಎಂದು ಅಮ್ಮ ಗದರಿಸುತ್ತಿದ್ದರೂ ಓದುವುದನ್ನು ಕಡಿಮೆಮಾಡಲಿಲ್ಲ. ಲೈಬ್ರರಿಯನ್ ಆಗಿದ್ದ, ಶಾಲೆಯಲ್ಲಿ ಎಂಟನೆಯ ತರಗತಿಯಲ್ಲಿ ನನ್ನ ಸಹಪಾಠಿಯೂ ಆಗಿದ್ದ ಕುಂಞಿರಾಮನ ಸ್ನೇಹ ಮಾಡಿ, ಮನೆಗೆ ಕೊಂಡುಹೋಗಲು ಅನುಮತಿಯಿಲ್ಲದ ದೊಡ್ಡ ದೊಡ್ಡ ಪುಸ್ತಕಗಳನ್ನು ಕೂಡ ಕುಂಞಿರಾಮನೊಡನೆ ಕಾಡಿ ಬೇಡಿ ಮನೆಗೆ ಒಯ್ದು ಓದಿದೆ. ತ. ರಾ. ಸು. ಅ. ನ. ಕೃ ಶಿವರಾಮ ಕಾರಂತರ ಬಾಲ ಪ್ರಪಂಚದ ವರೆಗೆ ಕೈಗೆ ಸಿಕ್ಕ ಎಲ್ಲವನ್ನೂ ಓದಿದೆ. ಆಗಲೇ ಕನ್ನಡದಲ್ಲಿದ್ದ ಕುರ್ಆನ್ ಕೂಡ ನಾನು ಓದಿದ್ದು! ಸದ್ಯ ಲೈಂಗಿಕ ಸಾಹಿತ್ಯ ಲೈಬ್ರರಿಯಲ್ಲಿ ಇಲ್ಲದಿದ್ದುದು ಒಳ್ಳೆಯದಾಯಿತು! ಓದಿಯೇ ಹುಚ್ಚು ಹಿಡಿಯುತ್ತದೆ ಎನ್ನುವಷ್ಟರಲ್ಲಿ ತಿಂಗಳಿಗೆ 49 ರುಪಾಯಿ ಸಂಬಳದ ಶಿಕ್ಷಕನಾಗಿ ರಜದ ಮೇಲಿರುವ ಶಿಕ್ಷಕರ ಬದಲಿಗೆ ಕೆಲಸ ಮಾಡುವ ಶಿಕ್ಷಕನಾಗಿ ನೇಮಕವಾದ ಆಜ್ಞೆ ಬಂತು. ಓದುವ ಹುಚ್ಚಿನಿಂದ ತಾತ್ಕಾಲಿಕವಾಗಿ ಬಿಡುವುಂಟಾಯಿತು.
 
ನನಗೆ ಶಿಕ್ಷಣ ಎನ್ನುವುದು ಸಿಕ್ಕಿದ್ದು ಕೇವಲ ಮೂರು ವರ್ಷ, ಕಾಸರಗೋಡು ಸರಕಾರಿ ಹಯರ್ ಎಲಿಮೆಂಟರಿ ಶಾಲೆಯಲ್ಲಿ, ಆರು ಏಳು ಎಂಟನೇ ತರಗತಿಯಲ್ಲಿ. ಅಲ್ಲಿ ನನಗೆ ದೊರೆತ ಶಿಕ್ಷಕ ಶಿಕ್ಷಕಿಯರು ದೇವರಂಥವರಾಗಿದ್ದರು. ಅವರೇ ನನಗಿದ್ದ ಪುಸ್ತಕ ಪ್ರೀತಿಯನ್ನು ಗುರುತಿಸಿ ತರಗತಿಯ ಲೈಬ್ರೇರಿಯನ್ ಅಂತ ಮಾಡಿ ಒಂದಷ್ಟು ಪುಸ್ತಕಗಳನ್ನು ನನ್ನ ವಶದಲ್ಲಿರಿಸಿದವರು.
 
ಹೀಗೆ, ಎಂಟನೇ ತರಗತಿಯಿಂದ ಮುಂದೆ ಹೋಗಲಾಗದ ಬಡ ಹುಡುಗನಾದ ನಾನು ಹದಿನೇಳು ವರ್ಷ ತುಂಬುವಷ್ಟರಲ್ಲಿ  ಅಧ್ಯಾಪಕನಾದೆ. ಅಷ್ಟು ಹೇಳಿದರೆ ಸಾಲದು; ಕಾಲ ಬಲು ಮುಖ್ಯ. 1955, ಆಗಸ್ಟ್  25, ಮಧ್ಯಾಹ್ನದ ಬಳಿಕ. ಯಾಕೆ ಮಧ್ಯಾಹ್ನದ ಬಳಿಕ ಎಂದರೆ, ಇದ್ದ ಒಂದೇ ಒಂದು ಖಾದಿ ಅಂಗಿ ಮತ್ತು ಅಪ್ಪ ಕೊಟ್ಟ ಮಗ್ಗದ ಪಂಚೆ ಮಳೆಯಿಂದಾಗಿ ಒಣಗಿರಲಿಲ್ಲ. ಅಂಗಿಗೆ ಭುಜದ ಮೇಲೆ ನಾನೇ ಹೊಲಿದುಕೊಂಡ ದಪ್ಪಗಿನ ತೇಪೆಯಿತ್ತು. ಶಾಲೆ ಏಳು ಮೈಲಿ ದೂರದಲ್ಲಿತ್ತು. ನಡೆದೇ ಹೋಗಬೇಕಾಗಿತ್ತು. ರೈಲಿನಲ್ಲಿ  ಹೋಗಬೇಕಾದರೆ ಅದಕ್ಕೂ ಸ್ಟೇಷನ್ ತನಕ  ಇನ್ನೊಂದು ದಿಕ್ಕಿನಲ್ಲಿ ಐದು ಮೈಲಿ ನಡೆಯಬೇಕು. ಅಲ್ಲದೆ ರೈಲೆಂಬುದು ಆ ಕಾಲದಲ್ಲಿ  ಅಪರೂಪದ ಅತಿಥಿಯ ಹಾಗೆ. ದಿನಕ್ಕೊಂದು ಬಾರಿ ಯಾವಾಗಲೋ ಬಂದುಹೋಗುವಂಥದು. ಆದುದರಿಂದ ಹೊತ್ತೊಯ್ಯುವ ವಿಶ್ವಸಾರ್ಹ  ಬಂಧುವೆಂದರೆ ಸ್ವಪಾದವೇ.
 
1953-55 ಎರಡು ವರ್ಷ ಗಾಂಧಿಜಿಯ ಶಿಕ್ಷಣ ತತ್ವಾಧಾರಿತ ಬುನಾದಿ ಶಿಕ್ಷಕ ತರಬೇತಿಯ  ಕಾಲದಲ್ಲಿ ಕಡ್ಡಾಯವಾಗಿ ಧರಿಸಿದ್ದ  ಆ ಹಳೆಯ ಖಾದಿ ಉಡುಪನ್ನೇ ಉಟ್ಟು,  ಕೈಯಲ್ಲಿ ದಕ್ಷಿಣ ಕನ್ನಡ  ಡಿಸ್ಟ್ರಿಕ್ಟ್  ಬೋರ್ಡಿನಿಂದ ಬಂದ ನೇಮಕಾತಿ ಪತ್ರ ಹಿಡಿದುಕೊಂಡು ಶಾಲೆಗೆ ನಡೆದೆ.
ಏಳು ಮೈಲಿ ನಡೆದು, ಅಪರಾಹ್ನ ಎರಡು ಗಂಟೆಗೆ ಕುಂಬಳೆ ಎಂಬ ಊರಿನ ಹೈಯರ್ ಎಲಿಮೆಂಟರಿ ಶಾಲೆಯ ಹೆಡ್ಮಾಸ್ಟರ ಆಫೀಸು ಎಂಬ ಕೋಣೆ ಹೊಕ್ಕೆ. ಹೆಚ್ಚೆಂದರೆ ಒಬ್ಬ ಏಳನೆಯ  ತರಗತಿಯ ಹುಡುಗನಂತೆ ಕಾಣುವ ನನ್ನಲ್ಲಿ ವಿರೋಧಾಭಾಸದಂತೆ ಕಾಣಿಸುತ್ತಿದ್ದ ಪಂಚೆಯ ಕಡೆಗೆ ಹೆಡ್ಮಾಸ್ಟರ ದೃಷ್ಟಿ  ಮೊದಲು ಹರಿದು ಪ್ರಶ್ನಾರ್ಥಕ ಚಿಹ್ನೆಯ ರೂಪದಲ್ಲಿ ಮೇಲಕ್ಕೇರಿ ನನ್ನ ಮುಖದ ಮೇಲೆ ನಿಂತಾಗ, ಭಯ ಭಕ್ತಿಯಿಂದ ನನ್ನ ಕೈಯಲ್ಲಿದ್ದ ಕಾಗದವನ್ನು ಅವರ ಮೇಜಿನ ಮೇಲಿರಿಸಿದೆ. ಆ ಕಾಲದಲ್ಲಿಯೇ ಅದು ಹೈಸ್ಕೂಲಿನಂತೆ ಕಾಣುವ  ದೊಡ್ಡ  ಹೈಯರ್ ಎಲಿಮೆಂಟರಿ ಶಾಲೆ. ಇಂಗ್ಲಿಷರ ಕಾಲದ ಹೈಸ್ಕೂಲು ಹೆಡ್ಮಾಸ್ಟರಂತೆ ಕಾಣುವ ರಾಮಕೃಷ್ಣ ರಾಯರು ನನ್ನನ್ನೋರ್ವ ನವ ಅಧ್ಯಾಪಕನನ್ನಾಗಿ ಗುರುತಿಸಿದ ಬಳಿಕ ಕೆಲವು ಗಂಭೀರವಾದ ಪ್ರಶ್ನೆಗಳನ್ನು ಎದುರಿಸಿದೆ. ಮಧ್ಯಾಹ್ನದ ನಂತರ ಉದ್ಯೋಗಕ್ಕೆ ಹಾಜರಾದುದು ಅವರಿಗೆ ಸ್ವಲ್ಪ ವಿಚಿತ್ರವಾಗಿ ತೋರಿತು. ಅವರಿಗೆ ವಿಚಿತ್ರವಾಗಿ ಕಂಡುದರಲ್ಲಿ ವಿಶೇಷವಿರಲಿಲ್ಲ; ನನಗೂ ಆಗಲೇ ಆದು ವಿಚಿತ್ರವಾಗಿ ತೋರಿತ್ತು. ಅಂಚೆಯಲ್ಲಿ ಬಂದ ನೇಮಕಾತಿ ಪತ್ರ ಕೈಸೇರಿದ್ದೇ ಹಿಂದಿನ ದಿನ ಎಂಬ ಸತ್ಯವನ್ನು ಮಾತ್ರ ಹೇಳಿದೆ. ಇತರ ಸತ್ಯಗಳನ್ನು ಅವರಿಗೆ ತಿಳಿಸಿ ಏನಾಗಬೇಕು  ನನ್ನ ನೇಮಕಾತಿ ಒಂದು ತಿಂಗಳ ರಜದ ಮೇಲಿದ್ದ ಓರ್ವ ಅಧ್ಯಾಪಕರ ಬದಲಿಗೆ ಎಂದು ತಿಳಿಯಿತು. ಸಂಬಳ ತಿಂಗಳಿಗೆ ನಲ್ವತ್ತೊಂಬತ್ತು ರೂಪಾಯಿ ಎಂದು ತಿಳಿಯಿತು. ಅನಂತರ ಅವರು ನನ್ನನ್ನು ಎರಡನೆಯ ತರಗತಿಗೆ ಕರೆದುಕೊಂಡು ಹೋದರು. ಅಧ್ಯಾಪಕ ತರಬೇತಿಯ ಕಾಲದಲ್ಲಿ ಮೂರು ವಾರಗಳ ಟೀಚಿಂಗ್ ಪ್ರಾಕ್ಟೀಸಿನ ಅನುಭವ ಆಗಿದ್ದರೂ ನಿಜವಾದ ಉಪಾಧ್ಯಾಯನಾಗಿ ಮಕ್ಕಳ ಮುಂದೆ ನಿಂತಾಗ ಕಾಲುಗಳಲ್ಲಿ ನಡುಕದ ತರಹ ಏನೋ ಆಯಿತು. ಮುಖ್ಯವಾಗಿ, ಗೋಡೆಗಳಿಲ್ಲದ ವಿಶಾಲವಾದ ಹಾಲ್ನಲ್ಲಿ, ಆ ಕಡೆ ಈ ಕಡೆಗಿದ್ದ ಇತರ ತರಗತಿಗಳಲ್ಲಿದ್ದ ಉಪಾಧ್ಯಾಯರುಗಳ ಉಪಸ್ಥಿತಿಯಿಂದಾಗಿ, ಬಯಲಲ್ಲಿ ಬತ್ತಲಾಗಿ  ನಿಂತಂಥ ಸ್ಥಿತಿಯಿಂದಾಗಿ. ಸಾಲಾಗಿ ಮಣೆಯ ಮೇಲೆ ಕುಳಿತಿದ್ದ ಮಕ್ಕಳು ಎದ್ದು ನಿಂತಾಗ, ಪರವಾಗಿಲ್ಲ, ಮಕ್ಕಳು ನನಗಿಂತ ಬಹಳ ಚಿಕ್ಕವರಲ್ಲ, ನಾನು ಕೂಡ ಅವರಿಗಿಂತ ಹೆಚ್ಚು ದೊಡ್ಡವನಲ್ಲ ಎನಿಸಿತು.
 
ಸಂಬಳರಹಿತ ಅರ್ಧ ದಿನದೊಂದಿಗೆ ನನ್ನ ಅಧ್ಯಾಪಕ ಜೀವನ ಹಾಗೆ ಆರಂಭಗೊಂಡಿತು.
ನಾನು ಅಧ್ಯಾಪಕನಾದ ನಾಲ್ಕನೆಯ ದಿನ, ಸಾಯಂಕಾಲ ಶಾಲೆ ಮುಗಿಸಿ ಹೋಗುತ್ತಿರುವಾಗ, ಆರು ಅಥವಾ ಏಳನೆಯ  ತರಗತಿಯ ಇಬ್ಬರು ಚೆಂದದ ದೊಡ್ಡ ಹುಡುಗಿಯರು, ‘ಸರ್ ಸರ್’ ಎಂದು ಕರೆದು ನನ್ನ ಬಳಿಗೆ ಬಂದು, ನನ್ನ ಭುಜದ ಮೇಲಿದ್ದ  ಉದ್ದ ಅಗಲ ಎರಡೂ ಇಲ್ಲದ ನಾನೇ ಏಳನೆಯ ತರಗತಿಯಲ್ಲಿ ಹೊಲಿಗೆ ಪಿರೇಡಿನಲ್ಲಿ ಮಾಡಿದ ಬಣ್ಣಬಣ್ಣದ ನೂಲಿನ ಕಸೂತಿ ಇರುವ ಪುಟ್ಟ ಶಾಲಿನ ಕಸೂತಿ ಕೆಲಸವನ್ನು ಅವರು ನೋಡಲು ಅಪೇಕ್ಷಿಸಿದರು. ಅನಿವಾರ್ಯವಾಗಿ ನಾನದನ್ನು ತೆಗೆದು ಕೊಡುವಾಗ ನಾಚಿಕೆ ಮತ್ತು ಅವಮಾನಗಳಿಂದ ಒಂದು ಕ್ಷಣ ನಾನು ಸತ್ತೇ ಹೋದೆ. ಶಾಲಿನ ಉದ್ದೇಶ ಅದರಡಿಯಲ್ಲಿ ಅಂಗಿಯ ಭುಜದಲ್ಲಿದ್ದ ತೇಪೆ ಕೆಲಸವನ್ನು ಮುಚ್ಚುವುದಾಗಿತ್ತು ಎಂದು ಆ ಹುಡುಗಿಯರಿಗೆ ತಿಳಿದುಬಿಟ್ಟಿದೆಯೆ ಎಂಬ ಸಂದೇಹ ಬೇರೆ!
 
ಈಗ ನನಗನಿಸುತ್ತದೆ, ನಿಜವಾದ ಅವಮಾನ ಅಂದರೆ ಅದೇ, ಒಂದು ಬಗೆಯ ಮುಗ್ಧ ಅವಮಾನ! `ಅವಮಾನ’ ಎಂದು ಲೋಕ ಹೇಳುವುದರಲ್ಲಿ ಎಲ್ಲಿದೆ ಅವಮಾನ ಅದು ಕೇವಲ ಅವಮಾನಿತನಾದೆ ಎಂಬ ಭ್ರಮೆ.
 
`ಸತ್ತೇಹೋದೆ’ ಎಂದೆನಲ್ಲಾ, ಹಾಗೆ ಸಾಯಲು ಕಾರಣಗಳಿಲ್ಲದಿರಲಿಲ್ಲ. ಅವರು ನನ್ನಷ್ಟೇ ಅಥವಾ ನನಗಿಂತಲೂ ಹೆಚ್ಚು ಎತ್ತರವಿದ್ದರು. ಸುಂದರಿಯರಾಗಿದ್ದರು. ಪಟ್ಟಣದ ಹುಡುಗಿಯರಾಗಿದ್ದರು. ನಾನೋ ಹಳ್ಳಿ ಗುಗ್ಗು. ಅಲ್ಲದೆ, ಎಂಟನೆಯ ತರಗತಿಯಾಗಿ ಎರಡು ವರ್ಷದ ಬುನಾದಿ ಶಿಕ್ಷಣ ತರಬೇತಿಯೆಂಬ  ತುರಂಗ ವಾಸದ ಬಾಲ ಬ್ರಹ್ಮಚರ್ಯದ ಬಳಿಕ ಹುಡುಗಿಯರು ಅಷ್ಟು ಹತ್ತಿರ ಬಂದು ಮಾತಾಡಿಸಿದ್ದು ಅದೇ ಮೊದಲು. ಆಗಲೇ ಏಳನೆಯ ತರಗತಿಯ, ಗೂಂಡಾಗಳಂತಿರುವ ಹುಡುಗರನ್ನು  ಕಾಣುವಾಗಲೇ ನನಗೆ ಒಂಥರಾ ಚಳಿ ಚಳಿ ಎನಿಸಿರಬೇಕಾದರೆ, ನಿಜಕ್ಕೂ ಸ್ಮಾರ್ಟಾಗಿರುವ ಚೆಲುವೆಯರು ತಡೆದು ನಿಲ್ಲಿಸಿ ಮಾತಾಡಿಸಿದರೆ ಅದಕ್ಕಿಂತ ಹೆಚ್ಚು ಚಳಿ ಎನಿಸದಿದ್ದೀತೆ
 
ಆದರೆ ನನ್ನನ್ನು ನಿಜಕ್ಕೂ ತೀವ್ರವಾಗಿ ಕಾಡಿದ ಚಳಿ ಬೇರೆ. ನಾನು ಆ ದಿನ ತೊಟ್ಟಿದ್ದುದು  ನನ್ನ ಎರಡನೆಯದಾದ ಅಂಗಿ. ಟ್ರೈನಿಂಗ್ ಶಾಲೆಯಲ್ಲಿ ಎರಡು ವರ್ಷ ಸವೆಸಿದ ದಪ್ಪನೆಯ ಬಿಳಿ  ಖಾದಿ ಅಂಗಿ.  ಅದರ ಹರಕು ಭುಜದ ಮೇಲೆ ಭರ್ತಿ ಅರ್ಧ ಉಂಡೆ ಬಿಳಿ ನೂಲು ಖರ್ಚು ಮಾಡಿ ನಾನೇ ಹೆಣೆದ ಅದ್ಭುತವಾದ ತೇಪೆ ಕಾರ್ಯ ಬೇರೆ ಇತ್ತು. ನನಗೆ ಜೀವ ಮರಳಿದ್ದು ಅವರು ಶಾಲನ್ನು ಕೂಲಂಕಷವಾಗಿ ಪರಿಶೀಲಿಸಿ ‘ಥ್ಯಾಂಕ್ಸ್’ ಎಂದು ಹೇಳಿ ಹೋದ ಬಳಿಕವೇ. ಅವರು  ಬಯಸಿದ್ದು ಆ ಅನಾಮಧೇಯ ಶಾಲಿನ ಕಸೂತಿಯನ್ನು ಕಾಣಲಿಕ್ಕಲ್ಲ,  ಅದು ಏನನ್ನು ಮುಚ್ಚುತ್ತಿದೆ ಎಂಬುದನ್ನು ಕಾಣಲು ಎಂಬ ಸಂದೇಹ ಆಗಲೂ ಇತ್ತು, ಈಗಲೂ ಇದೆ!  ಆದರೆ ಹುಡುಗಿಯರು ಎಂಬ ಅದ್ಭುತಗಳ ಬಗ್ಗೆ ನನ್ನಲ್ಲಿ ಆಗಲೇ ಬಹಳ ಭಯವಿತ್ತು. ಈ ತೆರನ ಭಯ ಆ ಪ್ರಾಯದಲ್ಲಿ ಅಂತರ್ಮುಖಿಯಾದ ಎಲ್ಲಾ ಹುಡುಗರಲ್ಲಿಯೂ ಇರುವಂಥಾದ್ದೇ ಅಲ್ಲವೆ ಅದು ವಾಸ್ತವದಲ್ಲಿ, ತೀವ್ರವಾದ, ನಿಗೂಢವಾದ, ಮತ್ತು ಸ್ವಾಭಾವಿಕವಾದ ಆಕರ್ಷಣೆಯನ್ನು ಪ್ರತಿರೋಧಿಸುವ ಆಂತರಿಕ ಯತ್ನ ಎಂದು ನನಗನಿಸುತ್ತದೆ.
 
4
ಬದುಕು ಅರ್ಥವಾಗಲು, ದಾರ್ಶನಿಕನಾಗಲು ಅಥವಾ ಲೇಖಕನಾಗಲು ಅತಿ ಘೋರ ಅವಮಾನ, ಕಡು ಬಡತನ, ಭಾರೀ ಸಂಕಟಗಳು ಮತ್ತು ದುರಂತಗಳು ಕಾರಣವಾಗುತ್ತವೆ ಎನ್ನಲಾಗದು. ಜಗತ್ತಿನಲ್ಲಿ ಇಂಥ ಅನುಭವಗಳಾದವರ ಸಂಖ್ಯೆ ಅಪರಿಮಿತ. ಅವರಿಗೆಲ್ಲ ಬದುಕು ಅರ್ಥವಾಗಿದೆ ಎನ್ನುವುದಕ್ಕೆ ಯಾವ ಪ್ರಮಾಣವೂ ಕಾಣಿಸುತ್ತಿಲ್ಲ. ಅಂಥವರಲ್ಲಿ ಏನನ್ನಾದರೂ ಅರ್ಥ ಮಾಡಿಕೊಳ್ಳಲು, ಅರ್ಥ ಮಾಡಿಕೊಂಡು ಏನನ್ನಾದರೂ ಮಾಡಲು  ಪ್ರಯತ್ನಿಸಿದವರ ಸಂಖ್ಯೆ ತುಂಬಾ ಸಣ್ಣದು. ಅದಕ್ಕೆ ಪ್ರಮಾಣಗಳು ದಾಖಲೆಗಳು ಸಿಗುತ್ತವೆ. ನಮ್ಮ  ಬದುಕಿನ ಅಸ್ತಿವಾರವಾಗಿರುವುದು ಬಹುತೇಕ ಅವುಗಳಿಂದಲೇ.
ಸಂವೇದನಾಶೀಲ, ಪ್ರಜ್ಞಾವಂತ ಮನುಷ್ಯನಿಗೆ ಒಂದು ಚಿಕ್ಕ ಅವಮಾನ, ಒಂದು ಸಾಮಾನ್ಯ ಪೆಟ್ಟು ಸಾಕು. ತತ್ಪರಿಣಾಮವಾಗಿ ಅವನು ದಾರ್ಶನಿಕನಾಗಬಹುದು, ಕೊಲೆಗಾರನಾಗಬಹುದು, ನರದ್ವೇಷಿಯಾಗಬಹುದು ಅಥವಾ ಇಡೀ ಜಗತ್ತನ್ನು  ಪ್ರೀತಿಸುವವನಾಗಬಹುದು, ವಿಶ್ವಮಾನವನಾಗಬಹುದು.  ಮೋಹನದಾಸ ಕರಮಚಂದ ಗಾಂಧಿಯನ್ನು  ದಕ್ಷಿಣಾಫ್ರಿಕದಲ್ಲಿ ರೈಲಿನಿಂದ ಹೊರದಬ್ಬಿದ್ದರಿಂದಲೇ ಮಹಾತ್ಮಾ ಗಾಂಧಿ ಹುಟ್ಟಿರಬಹುದು.  ನಮ್ಮನ್ನಾಳಿದ ಬ್ರಿಟಿಷರಿಂದ  ಅದಕ್ಕಿಂತ ಎಷ್ಟೋ  ಪಾಲು ಕೆಟ್ಟದಾಗಿ  ಅವಮಾನಿತರಾದವರ ಸಂಖ್ಯೆಯೇನೂ ಕಡಿಮೆಯಲ್ಲ. ಅವರು ಯಾರೂ ಮಹಾತ್ಮರಾಗಲಿಲ್ಲ. ಕೇವಲ ನೋವು ಅಥವಾ ಬಡತನ ಸತ್ಕೃತಿಗೆ ಅಥವಾ ದುಷ್ಕೃತಿಗೆ ಪ್ರೇರಕವಾಗಲಾರದು.  ಅನುಭವಕ್ಕಿಂತ ಮನಸ್ಸು ದೊಡ್ಡದು. ಮೋಹನದಾಸ ಗಾಂಧಿ ಮತ್ತು ಆತನ ಸ್ನೇಹಿತ ಹದಿನಾಲ್ಕು-ಹದಿನೈದನೆಯ ವಯಸ್ಸಿನಲ್ಲಿ ಆತ್ಮಹತ್ಯೆ ಮಾಡಿಕೊಳ್ಳಲು ಪ್ರಯತ್ನಿಸಲು ಕಾರಣ ಅವರಿಗೆ ನೇರವಾಗಿ ಆದ ನೋವಲ್ಲ. ‘ಮಾಂಸ ತಿನ್ನುವ, ಶಕ್ತಿವಂತನಾದ ಬ್ರಿಟಿಷರವನು ಮಾತ್ರ ಆಳಬಲ್ಲ; ಚಿಕ್ಕ ಗಾತ್ರದ ಭಾರತೀಯ ಎಂದಿಗೂ ಬ್ರಿಟಿಷರ ಗುಲಾಮನಾಗಿ ಮಾತ್ರ ಇರಬಲ್ಲ’ ಎಂಬರ್ಥದ ಪದ್ಯವನ್ನು ಕೇಳಿ ಉಂಟಾದ ನೋವು! ಆ ದಿನಗಳಲ್ಲಿ ಗುಜರಾತಿನಲ್ಲಿ  ಬಹಳ ಪ್ರಚಲಿತವಿದ್ದ ಆ ಗುಜರಾಥಿ ಪದ್ಯದಿಂದ ಅಷ್ಟು  ತೀವ್ರವಾದ ನೋವಾದದ್ದು ಮೋಹನದಾಸನಿಗೆ  ಮಾತ್ರ!  ಆ ನೋವಿಗೆ ಸ್ಪಂದಿಸಿದ ಸ್ನೇಹಿತನೂ ಆ ನೋವನ್ನು  ಅನುಭವಿಸಿದ.
ಬುದ್ಧನನ್ನು,  ಯೇಸುವನ್ನು  ಸಂತರನ್ನು  ಮಹಾತ್ಮರನ್ನು ಸೃಷ್ಟಿಸಿದ್ದು ಇದೇ ಗುಣ. ಈ ಗುಣವೇ ಒಬ್ಬ ಬೇಡನನ್ನು ವಾಲ್ಮೀಕಿಯಾಗಿಸಿದ್ದು. ಈ ಗುಣದ ಅಭಿವ್ಯಕ್ತಿ  ಶಾಂತಿಯ, ಸತ್ಯದ, ಅಹಿಂಸೆಯ ದನಿಯಾಗಬಹುದು. ಪುನರ್ನಿರ್ಮಾಣದ ಕ್ರಿಯೆಯಾಗಬಹುದು. ಅದು ಒಂದು  ಪುಟ್ಟ ಪ್ರೀತಿಯ ಮಾತಿನಿಂದ ಒಂದು ಮಹಾ ಕಾವ್ಯದ ವರೆಗೆ ಮಾನವೀಯವಾದಂಥ ಏನೂ ಆಗಬಹುದು.
 
5
ಮೂರು ತಿಂಗಳಲ್ಲಿ ಮೂರು ಶಾಲೆ. ಕುಂಬಳೆ, ಕುಂಜತ್ತೂರು, ಎಡನೀರು. ಬೇರೆ ಬೇರೆ ಊರು. ನಾಲ್ಕನೆಯ ತಿಂಗಳಲ್ಲಿ ನಾಲ್ಕನೆಯ ಶಾಲೆ. ಮೊದಲ ಶಾಲೆಯಲ್ಲಿ  ಯಾವ ಅಧ್ಯಾಪಕರು ರಜದ ಮೇಲೆ ಹೋಗಿದ್ದರೋ ಅವರ ಜಾಗಕ್ಕೆ ನೇಮಕಗೊಂಡ ನಾನು ಅವರಿಗೆ ನನಗೆ ಸಿಕ್ಕ ಸಂಬಳದ ಅರ್ಧಾಂಶ ಕೊಡಬೇಕೆಂಬ ಸೂಚನೆ ಅವರ ಕಡೆಯಿಂದ ಪರೋಕ್ಷವಾಗಿ ಬಂದಾಗ ಅವಗಣಿಸುವ ಧೈರ್ಯ ಮಾಡಿದ್ದೆ. ಹೋಟೆಲಲ್ಲಿ ಊಟ ಮಾಡಿ, ಅದೇ ಹೋಟೆಲಲ್ಲಿ ರಾತ್ರಿಯ ವ್ಯವಹಾರ ಮುಗಿದ ಬಳಿಕ ಲಭ್ಯವಾಗುವ ಬರಿ ಬೆಂಚಿನ ಮೇಲೆ ಮಲಗಿ, ತಿಂಗಳ ಕೊನೆಗೆ ಸಿಕ್ಕಿದ ಸಂಬಳದಲ್ಲಿ  ಖರ್ಚು ಕಳೆದು ಉಳಿದುದರಲ್ಲಿ ಹೇಗೋ ಒಂದು ಮಗ್ಗದ ಬಟ್ಟೆಯ ಅಂಗಿ ಹೊಲಿಸಿಕೊಂಡ ಬಳಿಕ ಅಮ್ಮನ ಕೈಯಲ್ಲಿ ಹಾಕಲಿಕ್ಕಾಗಿ ಎರಡು ರೂಪಾಯಿಯೂ ಉಳಿಯಲಿಲ್ಲವಲ್ಲ ಎಂಬ ದುಃಖದಲ್ಲಿ ಹೊಸ ಧೈರ್ಯವೊಂದು ಹುಟ್ಟಿಕೊಂಡಿದ್ದಿರಬೇಕು!
ಎರಡನೆಯ ಶಾಲೆ ಕುಂಜತ್ತೂರು ಮಂಜೇಶ್ವರದ ಬಳಿ. ಮನೆಯಿಂದ ಸುಮಾರು ಹದಿನೈದು ಮೈಲು ದೂರವಿರಬಹುದು. ರೈಲಿನಲ್ಲಿ ಪ್ರಯಾಣ. ಅಲ್ಲಿಯೂ ಊಟದ ಹೋಟಲೊಂದರಲ್ಲಿ ಮತ್ತೆ ಅದೇ ರೀತಿಯ ವಾಸ!  ನಡುವೆ ದಸರಾ ರಜೆ ಬಂದುದರಿಂದ ಸ್ವಲ್ಪ ಆಶ್ವಾಸ!
ಅಂತೂ ಹೇಗೋ ಅಲ್ಲಿ ಒಂದು ತಿಂಗಳು ಕಳೆದು,  ಬಿಡುಗಡೆ ಪತ್ರ ಹಿಡಿದುಕೊಂಡು, ಆಯಿತು ಇನ್ನು ಮರಳಿ ಮನೆಗೆ  ಎಂದುಕೊಂಡು ಭಾರವಾದ ಹೃದಯದಿಂದ ಶಾಲೆಯಿಂದ ಹೊರಬಂದೆ.  ಆದರೂ ‘ಈ ದಿನದ ಆಂಚೆ ನೋಡಿಕೊಂಡೇ  ಹೋಗಿ’ ಎಂದು ಹೆಡ್ಮಾಸ್ಟರ್ ಹೇಳಿದ್ದಕ್ಕಾಗಿ ಅಂಚೆ ಕಚೇರಿಗೆ ಹೋಗಿ ನೋಡಿದರೆ, ಆಗಷ್ಟೇ ಆಗಮಿಸಿದ ಬಿಸಿಬಿಸಿ ಹೊಸ ನೇಮಕಾತಿ ಆರ್ಡರ್, ಎಡನೀರು ಎಂಬ ಮತ್ತೊಂದೂರಿಗೆ. ಆ ದಿನವೇ ಹೋಗಿ ಸೇರಿಕೊಳ್ಳುವಷ್ಟು ಹತ್ತಿರವಲ್ಲ. ಆದ್ದರಿಂದ ಮರುದಿನ ಹೋದೆ.
ಮನೆಯಿಂದ ಸುಮಾರು ಹತ್ತು ಮೈಲು ದೂರದ ಊರು ಎಡನೀರು. ಬೆಳಿಗ್ಗೆ ಹೋಗಿ ಸಾಯಂಕಾಲ ಬರಬಹುದು. ಮಧ್ಯಾಹ್ನ ಒಂದೆರಡು ದಿನ ಇತರ ಇಬ್ಬರು ಅಧ್ಯಾಪಕರೊಂದಿಗೆ ಎಡನೀರು ಮಠದ ಊಟಕ್ಕೆ ಹೋದೆ. ಮೂರನೆಯ ದಿನ ನನಗೆ ಆ ಊಟ ಮತ್ತು ಅದನ್ನು ನೀಡುವ ರೀತಿ ಒಗ್ಗಲಿಲ್ಲ. ಹೋಟೆಲಿನ ಒಂದು ಕಪ್ ಹಾಲು ಮತ್ತು  ಏನಾದರೊಂದು ತಿಂಡಿಯಲ್ಲಿ  ನಡುಹಗಲಿನ  ಹಸಿವನ್ನು ಕೊಲ್ಲುವ ಪ್ರಯತ್ನ ಮಾಡಿದೆ.
ಎಡನೀರು ಶಾಲೆಯಲ್ಲಿ ಒಂದು ತಿಂಗಳು ಮಾತ್ರ. ತಿಂಗಳು ಪೂರ್ತಿಯಾದೊಡನೆ ದೂರದ ಮನೆಯಿಂದ ಸುಮಾರು ಇಪ್ಪತ್ತು ಮೈಲು ದೂರದ ಬದಿಯಡ್ಕ ಎಂಬ ಊರಿಗೆ ನೇಮಕಾತಿ ಆಜ್ಞೆ. ಬಿಡುಗಡೆ ಪತ್ರ ಪಡೆದು, ಬಸ್ಸು ಸಿಗದಿದ್ದುದರಿಂದ ಕಟ್ಟಡಗಳಿಗೆ ಕೆಂಪು ಕಲ್ಲು  ಸಾಗಿಸುವ  ಖಾಲಿ ಲಾರಿಯೊಂದರಲ್ಲಿ ಕಲ್ಲುಗಳ ಜೊತೆ ಕುಳಿತು ಬಿಳಿಯಂಗಿ ಕೆಂಪಂಗಿಯಾಗಿ, ಒಂದು ದೊಡ್ಡ  ಹೈಸ್ಕೂಲಿನಂತೆ ಕಾಣುವ ಹೈಯರ್ ಎಲಿಮೆಂಟರಿ ಶಾಲೆಯೊಳಹೊಕ್ಕು ವಿಶಾಲವಾದ ಆಫೀಸು ಕೋಣೆಯಲ್ಲಿ ವಿರಾಜಮಾನನಾಗಿದ್ದ  ಯುವಕನೂ ಸ್ವಲ್ಪ ಸುಂದರನೂ ಆಗಿದ್ದ ಹೆಡ್ಮಾಸ್ಟರನ ಎದುರು ಅವತರಿಸಿದಾಗ, ಆತ ಅಲ್ಲೇ ಹತ್ತಿರದಲ್ಲಿ ಯಾವುದೋ ಕಟ್ಟಡದ ಕಲ್ಲು ಕಟ್ಟುವ ಕೆಲಸ ಮಾಡುತ್ತಿರುವ ಮೇಸ್ತ್ರಿರ್ ಗಂಟೆ ಎಷ್ಟಾಯಿತೆಂದು ಕೇಳಿಕೊಂಡು ಬಾ ಎಂದು ತನ್ನ ಸಹಾಯಕನನ್ನು ಕಳಿಸಿರಬಹುದೆಂದುಕೊಂಡಿದ್ದರೆ ತಪ್ಪಲ್ಲ. ಸುಂದರನಾದ ಹೆಡ್ಮಾಸ್ತರನಿಗೆ ಪ್ರಣಾಮಗೈದು ನನ್ನ ನೇಮಕಾತಿ ಪತ್ರವನ್ನು ಆತನ ಕೈಗಿತ್ತಲ್ಲಿಂದ ಎರಡೂವರೆ ತಿಂಗಳ ಹಿಂದೆ ಒಂದು ಮಧ್ಯಾಹ್ನದ ನಂತರ  ಆರಂಭವಾದ ನನ್ನ  ಅಧ್ಯಾಪಕ ಜೀವನದಲ್ಲಿ  ಒಂದು ಹೊಸ ಶಕೆ ಆರಂಭವಾಯಿತು.
 
6
 
ಇದು  ಮೂರೂವರೆ ತಿಂಗಳಲ್ಲಿ ನನಗೆ ನಾಲ್ಕನೆಯ ಶಾಲೆ. ಬಹಳ ವರ್ಷಗಳ ಹಿಂದೆ ‘ನಾಲ್ಕನೆಯ ಮನೆ’ ಎಂಬ ಒಂದು ಕಾದಂಬರಿ ಓದಿದ ನೆನಪು. ಲೇಖಕರ ನೆನಪೂ ಇಲ್ಲ, ಕಥಾವಸ್ತುವಿನ ನೆನಪೂ ಇಲ್ಲ. ಹೀಗೆಯೇ ನನ್ನನ್ನೂ  ನನ್ನ ಕಾದಂಬರಿಗಳನ್ನೂ ಪ್ರಪಂಚ ಮರೆಯುತ್ತದೆ ಎಂಬ ಪ್ರಜ್ಞೆ ನನಗೆ ಇದೆ. ಆ ಬಗ್ಗೆ  ನನಗೆ ದುಃಖವಿಲ್ಲ.  ಪ್ರಪಂಚದಲ್ಲಿ  ನಮಗಿರುವುದಿಷ್ಟೆ.
ಈಗ ನನ್ನ ನಾಲ್ಕನೆಯ ಶಾಲೆಯ ವಿಚಾರ. ಅದನ್ನು ನಾನು ಮರೆಯುವಂತಿಲ್ಲ. ಈ ನಾಲ್ಕನೆಯ ಶಾಲೆಯಲ್ಲಿ ನಾನು ಸುಮಾರು ನಾಲ್ಕು  ವರ್ಷ ಇದ್ದೆ. ನಾನು ಹಲವು ಬಾರಿ ಸತ್ತು ಹುಟ್ಟಿದ್ದು ಇಲ್ಲಿಯೇ. ಎರಡು ವರ್ಷಗಳ ಶಿಕ್ಷಕ ತರಬೇತಿ ಶಾಲೆಯ ಕರಾಳ ದಿನಗಳ ಕುರಿತು ಮತ್ತೆ ಹೇಳುತ್ತೇನೆ. ಅದೆಷ್ಟು ಕರಾಳವಾಗಿದ್ದರೂ ನನ್ನ ಮುಗ್ಧತೆ ಮತ್ತು ಭೋಳೇತನವನ್ನು ತೊಲಗಿಸಲಿಲ್ಲ. ನಾಲ್ಕನೆಯ ಶಾಲೆಯಲ್ಲಿ ನಾನೊಂದು ಹಸುಗೂಸು ಉಪಾಧ್ಯಾಯನಾಗಿದ್ದೆ. ಅದನ್ನು ಬಿಡುವ ಹೊತ್ತಿಗೆ ನನ್ನ ಅರೆವಾಸಿ ಮುಗ್ಧತೆಯನ್ನು ಕಳೆದುಕೊಂಡಿದ್ದೆನೆಂದು ಹೇಳಬಹುದು.  ಉಳಿದ  ಅರೆವಾಸಿ  ಮತ್ತೆ  ಆರು ವರ್ಷ ಇತ್ತು. ಒಂದು ದಿನ ಅದು ಏಕಾ ಏಕಿ  ಸತ್ತುಹೋಯಿತು. ಆ ಬಗ್ಗೆ ಮುಂದೆ ಹೇಳುತ್ತೇನೆ. ಮುಗ್ಧತೆಯನ್ನು ಸ್ವಲ್ಪ ಸ್ವಲ್ಪವೇ ಕಳೆದುಕೊಳ್ಳುವ ಅನುಭವ ಒಂದು ಬಗೆಯದು. ಒಂದೇ ಬಾರಿಗೆ ಕಳೆದುಕೊಂಡಾಗ ಆಗುವ ಅನುಭವ ಬಹಳ ವಿಶಿಷ್ಟವಾದುದು. ಕೆಲವು ಗುರೂಜಿ, ಸ್ವಾಮಿಜಿ ಆದವರು ‘ನನಗೆ ಒಂದು ದಿನ ಏನೋ ಆಯಿತು’ ಎನ್ನುತ್ತಾರಲ್ಲಾ  ಅದು ಬಹುಶಃ ಇಂಥ ಅನುಭವ.
‘ನಾಲ್ಕನೆಯ ಶಾಲೆ’ಯಲ್ಲಿ  ಪುನಃ ಬದುಕನ್ನು ಸಹನೀಯವಾಗಿಸಿದ್ದು ಪುಸ್ತಕಗಳೇ. ಪಂಚಾಯತ್ ಬೋರ್ಡ್ ಲೈಬ್ರರಿ, ಸ್ಥಳೀಯ ಸರಕಾರಿ ಲೈಬ್ರರಿ ಮತ್ತು  ಕಯ್ಯಾರ ಕಿಂಞಣ್ಣ ರೈಗಳ ಖಾಸಗಿ ಸಂಗ್ರಹದ ಕೆಲವು ಮಹಾಕಾವ್ಯಗಳನ್ನು, ನಾಗವರ್ಮನ ಛಂದೋಂಬುಧಿ, ಕೇಶೀರಾಜನ ಶಬ್ದಮಣಿದರ್ಪಣ ಮುಂತಾದ ವ್ಯಾಕರಣ ಗ್ರಂಥಗಳನ್ನು, ರಾಮಕೃಷ್ಣ ಪರಮಹಂಸರ ವಚನವೇದವನ್ನು, ಬಸವಣ್ಣನನ್ನು, ಸರ್ವಜ್ಞನ ವಚನಗಳನ್ನು. ನೃಪತುಂಗನ ಕವಿರಾಜ ಮಾರ್ಗವನ್ನು, ರತ್ನಾಕರವರ್ಣಿಯ ಭರತೇಶವೈಭವವನ್ನು, ಸ್ವಾಮೀ ವಿವೇಕಾನಂದರ ಕನ್ನಡದಲ್ಲಿದ್ದ  ಕೃತಿಗಳನ್ನು, ಕುವೆಂಪುರ ಬಹುತೇಕ ಎಲ್ಲ ಕೃತಿಗಳನ್ನು, ಬೇಂದ್ರೆಯವರ ಕೆಲವು ಕವನ ಸಂಕಲನಗಳನ್ನು  ಮತ್ತು ಎಲ್ಲಕ್ಕೂ ಮೇಲಾಗಿ ಶಿವರಾಮ ಕಾರಂತರ ಕನ್ನಡ ‘ಅರ್ಥಕೋಶ’ವನ್ನು ನಾನು ಓದಿದ್ದು ಇಲ್ಲಿಯೇ. ಅನಂತರದ ಕಾಲದಲ್ಲಿ ಇಷ್ಟೇ ಪುಸ್ತಕಗಳನ್ನು ಓದಿದೆ, ಎಷ್ಟು ಓದಿದೆ ಎಂದು ಹೇಳಲು ಕಷ್ಟ; ಅಷ್ಟು ಓದಿದೆ. ಜೊತೆಗೇ ನನಗೆ ಕವನ ಬರೆಯುವ ಹುಚ್ಚು ಹಿಡಿದುಕೊಂಡಿತು.
 
ಈ ಕಾಲದಲ್ಲಿಯೇ ನನ್ನ ಕೆಲವು ಕವನಗಳು ಉಡುಪಿಯ ‘ನವಯುಗ’ದಲ್ಲಿ ಪ್ರಕಟವಾದುವು. ಮೊತ್ತ ಮೊದಲ ಸಣ್ಣ ಕತೆ ‘ಮುಂಗಾರ ಮುಗಿಲು’ ಮಂಗಳೂರಿನ ‘ನವಭಾರತ’ದಲ್ಲಿ ಪ್ರಕಟವಾಯಿತು. ಸ್ವಾಮೀ ವಿವೇಕಾನಂದ ಮತ್ತು  ಭಗವದ್ಗೀತೆಯ ಶ್ರೀಕೃಷ್ಣನನ್ನು ಹೋಲಿಸಿ ಬರೆದ ಮೊದಲ ಲೇಖನ ಉಡುಪಿಯ ‘ನವಯುಗ’ದಲ್ಲಿ ಪ್ರಕಟವಾಗಿ, ಅದರಿಂದ ಉದ್ಧೃತವಾಗಿ ಹುಬ್ಬಳ್ಳಿಯಲ್ಲಿ ಪಾಟೀಲ ಪುಟ್ಟಪ್ಪರ ‘ಸಂಗಮ’ದಲ್ಲಿ ಪ್ರಕಟವಾಯಿತು. ಮೂವತ್ತೈದು ಕವಿತೆಗಳ ಸಂಕಲನ ಮಾಡಿ ‘ಶೋಭಾ’ ಎಂದು ಹೆಸರಿರಿಸಿ, ಬೇಂದ್ರೆಯವರಿಗೆ  ‘ನಿಮ್ಮ ಮುನ್ನುಡಿ ಬೇಕು. ಬರೆಯುವಿರಾ’ ಎಂದು ಕೇಳಿ ಪತ್ರ ಬರೆದೆ. ‘ಕಳಿಸಿ’ ಎಂದು ಬರೆದರು. ಕಳಿಸಿದೆ. ಸುಂದರವಾದ ಸುದೀರ್ಘವಾದ ಮುನ್ನುಡಿ ಬರೆದು ಕಳಿಸಿದರು. ಪುಸ್ತಕವನ್ನು ಪ್ರಕಟಿಸಲಾಗಲಿಲ್ಲ. ಮುಖ್ಯವಾಗಿ ಪ್ರಕಟಣೆ-ಪ್ರಕಾಶನ ಎಂದರೇನೆಂದೇ ನನಗೆ ಗೊತ್ತಿರಲಿಲ್ಲ. ಆ ಕುರಿತು ಮಾಹಿತಿಯಿದ್ದರೂ ಏನು ಪ್ರಯೋಜನ ಐವತ್ತೊಂದು ರೂಪಾಯಿ ಸಂಬಳದಲ್ಲಿ ಅಂಥ   ಕನಸು ಕಾಣುವುದು ಕೂಡ ಸಾಧ್ಯವಿರಲಿಲ್ಲ. ಮುನ್ನುಡಿಯನ್ನುಳಿಸಿಕೊಂಡು, ಕವನಗಳನ್ನು ಎಲ್ಲೋ  ಎಸೆದೆ.  ಅದು ನಾನು ಮಾಡಿದ ಒಳ್ಳೆಯ ಕೆಲಸವೆಂಬುದರಲ್ಲಿ ನನಗೆ ಸಂಶಯವಿಲ್ಲ. ಮೂವತ್ತಾರು ವರ್ಷಗಳ ನಂತರ ಅರ್ವತ್ತೊಂದು  ಕವನಗಳ “ರೕಂಕಾರದ ಹಕ್ಕಿ”  ಎಂಬ  ಸಂಕಲನದಲ್ಲಿ ಆ ಮುನ್ನಡಿಯನ್ನು   ಪ್ರಕಟಿಸಿದೆ. ಅದರಲ್ಲಿ ‘ಶೋಭಾ’ ಕವನ ಸಂಕಲನದ ಒಂದು ಕವನವೂ ಇಲ್ಲ.
 
ಕನ್ನಡದಲ್ಲಿ ಕಾಳಿದಾಸನ ಮೇಘಸಂದೇಶವನ್ನು ಓದಿ, ಅದರಿಂದ ಸ್ಫೂರ್ತಿಗೊಂಡು, ಸುಮಾರು ಅಷ್ಟೇ ದೀರ್ಘವಾದ, ವ್ಯಂಗ್ಯರೂಪದ  ಒಂದು ಖಂಡಕಾವ್ಯ ರಚಿಸಿ,  ಮಂಗಳೂರಿನಲ್ಲಿ  ಆ ಕಾಲದಲ್ಲಿ ಪ್ರಸಿದ್ಧವಾಗಿದ್ದ  ‘ಒಂದಾಣೆ ಮಾಲೆ’ಯಲ್ಲಿ  ಪ್ರಕಟಿಸಲು ಕುಡ್ಪಿ ವಾಸುದೇವ ಶೆಣೈಯವರನ್ನು ಭೇಟಿ ಮಾಡಿದೆ. ಯಶಸ್ವಿಯಾಗಲಿಲ್ಲ. ಒಂದಷ್ಟು ಕಾಲದ ನಂತರ ಮನಸ್ಸಿಲ್ಲದ ಮನಸ್ಸಿನಿಂದ ಹಸ್ತಪ್ರತಿಯನ್ನು ಹರಿದು ಹಾಗಿದೆ. ಆದರೆ ಸಾಹಿತ್ಯದಲ್ಲಿ ವ್ಯಂಗ್ಯ ಪ್ರಕಾರದ ಮೇಲಿನ ಆಕರ್ಷಣೆ ನನ್ನನ್ನು ತೊಲಗಲಿಲ್ಲ. ಮೇಘದೂತದೊಳಗೆಲ್ಲೋ ನನಗೆ ಒಂದು ಬಗೆಯ ‘ರೊಮ್ಯಾಂಟಿಕ್ ವ್ಯಂಗ್ಯ’ವೇ ಕಾಣಿಸಿತ್ತು!  ಅದು ನನ್ನ ಓದಿನ ದೋಷವೇ ಇರಬಹುದು. ಅಂಥ ಓದಿನಿಂದ ದೋಷವೇನೂ ಆಗುವುದಿಲ್ಲ. ‘ಕ್ರಿಯೇಟಿವ್ ರೀಡಿಂಗ್’ ಅಂತ ಒಂದಿದೆಯೆಂದು ನಾನು ಕೆಲವು ವರ್ಷಗಳ ನಂತರ ಕಂಡುಕೊಂಡೆ.
ಆರು ತಿಂಗಳು ಸಂಸ್ಕೃತ ಕಲಿತೆ. ಕನ್ನಡ ವಿದ್ವಾನ್ ಪರೀಕ್ಷೆಗೆ ಕಟ್ಟಬಹುದು ಎಂದೊಬ್ಬರು ಸಲಹೆ ಮಾಡಿದ್ದರಿಂದ ಅದಕ್ಕೆ ತಯಾರಿ ನಡೆಸಿದೆ. ತನ್ಮಧ್ಯೆ ಸಂಗೀತ ತರಗತಿಗೆ ಸೇರಿಕೊಂಡೆ. ಆರು ತಿಂಗಳಲ್ಲಿ, ನಲ್ವತ್ತು ದಾಟಿದ ವಿವಾಹಿತರೂ ಆಗಿದ್ದ,  ಒಳ್ಳೆಯ ಹೆಸರು ಕೂಡ  ಇದ್ದ ಸಂಗೀತ ಮೇಷ್ಟ್ರು. ತಮ್ಮ ಇಪ್ಪತ್ತು ದಾಟದ ಶಿಷ್ಯೆಯೊಂದಿಗೆ ಪರಾರಿಯಾದರು. ಅಲ್ಲಿಗೆ ನನ್ನ ಸಂಗೀತ ನಿಂತಿತು. ಒಂದಷ್ಟು ದಿನ ಚಿತ್ರಕಲೆ ಅಭ್ಯಾಸ ಮಾಡುವ ಹುಚ್ಚು ಹಿಡಿಯಿತು. ಸರಿಯಾದ ಶಿಕ್ಷಕ ದೊರೆಯಲಿಲ್ಲ. ಹಿಂದಿ ತರಗತಿಗೆ ಸೇರಿ, ಪ್ರಾಥಮಿಕ ಮಾಧ್ಯಮಿಕ ಮುಂತಾದ ಪರೀಕ್ಷೆಗೆ ಕಟ್ಟಲು ತಯಾರಿ ನಡೆಸಿದೆ. ಹೀಗೆ, ಅಧ್ಯಾಪಕ ಜೀವನದ ಮೊದಲ ಎರಡು ವರ್ಷ ಗೊಂದಲದಲ್ಲಿ ಕಳೆಯಿತು. ಈ ಗೊಂದಲದಲ್ಲೇ ಕವಿತೆಗಳನ್ನು ಕತೆಗಳನ್ನು ಬರೆದೆ. ಅವುಗಳು ಪತ್ರಿಕೆಗಳಲ್ಲಿ ಪ್ರಕಟವಾದುವು. ನೂರಾರು ಪುಟಗಳ ಎರಡು ಕಾದಂಬರಿಗಳನ್ನು ಬರೆದೆ. ಒಂದು ನಾಟಕ ಬರೆದು ಬೆಂಗಳೂರು ಆಕಾಶವಾಣಿ ಏರ್ಪಡಿಸಿದ್ದ  ಸ್ಪರ್ಧೆಗೆ ಕಳಿಸಿದೆ. ಬಹುಮಾನ ಬರದಿರುವುದಕ್ಕೆ ಅದಕ್ಕೆ ಅಂಥ ಯೋಗ್ಯತೆ ಇಲ್ಲ ಎಂದು ನಾನೇ ತೀರ್ಮಾನಿಸಿದೆ. ಕಾದಂಬರಿ ಬರೆದ ಕುರಿತು, ನಾಟಕ ಬರೆದ ಕುರಿತು ಯಾರಿಗೂ ಹೇಳಿರಲಿಲ್ಲವಾದುದರಿಂದ ಗುಟ್ಟಾಗಿಯೇ ಅವನ್ನೆಲ್ಲ ನಾಶಪಡಿಸಲು ಸುಲಭವಾಯಿತು.  ಅಂಥ ಅಸಂಖ್ಯಾತ ಹಸ್ತ ಪ್ರತಿಗಳು ಈ ಹೊತ್ತು ಕೂಡ ಎಷ್ಟೋ ಮಂದಿಯ ಬಳಿಯಲ್ಲಿ ಇವೆ ಎಂಬುದರಲ್ಲಿ ಅನುಮಾನವಿಲ್ಲ. ಅವುಗಳು ಪ್ರಕಟವಾಗಲಿಲ್ಲ ಎಂಬ ಕಾರಣದಿಂದ ಲೋಕ ಸಾಹಿತ್ಯಕ್ಕೆ ಯಾವ ನಷ್ಟವೂ ಆಗುವುದಿಲ್ಲ.
 
ಓದು ಮತ್ತು ಬರವಣಿಗೆಯಲ್ಲಿ ನನಗೆ ಅಪಾರವಾದ ಆಸಕ್ತಿಯಿದ್ದುದೇನೋ ನಿಜ, ಆದರೆ ಅದು ಒಂದು ರೀತಿಯಲ್ಲಿ ನನ್ನೊಳಗಿದ್ದ  ದುಃಖಕ್ಕೊಡ್ಡಿದ ಪ್ರತಿರೋಧವೇ ಆಗಿರಬೇಕು. ತಂದೆಯ ಮರಣ, ತಲೆಯ ಮೇಲೆರಗಿದ ಇಡೀ ಕುಟುಂಬದ ಜವಾಬುದಾರಿ, ಮನೆಯಿಂದ ದೂರವಿದ್ದು  ವರ್ಗಾವಣೆಗಾಗಿ ಎಷ್ಟು  ಅರ್ಜಿ ಬರೆದರೂ ಪ್ರಯೋಜನವಾಗದಿದ್ದುದು, ಕೇರಳದಿಂದ ಕರ್ನಾಟಕದೊಳಗಿನ ಶಾಲೆಗೆ ವರ್ಗಾವಣೆಗೆ ಬೇಡಿಕೊಳ್ಳಬಹುದೆಂದು ಕೇರಳ ಸರಕಾರ ಆಸೆ ಹುಟ್ಟಿಸಿ ಕನ್ನಡ ಭಾಷೆಯಲ್ಲಿ ಕಲಿಸುತ್ತಿದ್ದ ಎಲ್ಲಾ ಶಿಕ್ಷಕರನ್ನು ಸಂದರ್ಶನಕ್ಕೆ ಕೂಡ ಕರೆದು ಆಸೆ ತೋರಿಸಿ ಎಲ್ಲರ ಆಸೆಯನ್ನು ಕೊಂದದ್ದು, ಎಲ್ಲಕ್ಕಿಂತ ಮಿಗಿಲಾಗಿ ಅಸಹನೀಯವಾದ ಬಡತನ. ಈಯೆಲ್ಲ ಸಂಕಟಗಳನ್ನು ಸಹಿಸಲು ಎದುರಿಸಲಿಕ್ಕೆ ಲಭ್ಯವಿದ್ದ ಒಂದೇ ಒಂದು ನೋವು ನಿವಾರಣೆಯ ಮಾತ್ರೆಯೆಂದರೆ ಪುಸ್ತಕ ಮಾತ್ರ.
 
ನನ್ನ ಯಾವ ಕಾಯಕದಲ್ಲಿಯೂ ನನಗೆ ಗುರುವಿರಲಿಲ್ಲ. ಮಾರ್ಗದರ್ಶಕರಿರಲಿಲ್ಲ. ಆದರೆ ಇಲ್ಲವೇ ಇಲ್ಲ ಎನ್ನಲಾಗದು. ಓದು ಬರಹ ಇಲ್ಲದ ನನ್ನ ಅಮ್ಮ ಮಾತಿನಲ್ಲಿ ಮಾತಿನಲ್ಲಿ ಏನೂ ಕಲಿಸಲಿಲ್ಲ. ಆದರೆ ಬದುಕು ಎಂದರೇನು, ಬದುಕಲು ಬೇಕಾದ ಗುಣಗಳು ಯಾವುದು ಎಂಬುದನ್ನು, ಎಲ್ಲಕ್ಕಿಂತ ಧೈರ್ಯ ಮತ್ತು ನಿರ್ಭೀತಿ ಎಂಬುದನ್ನು, ನಾನು ಅವಳ ಬದುಕನ್ನು ನೋಡಿ ಕಲಿತೆ. ಹಲವು ಗ್ರಂಥಗಳನ್ನು ಓದಿದ ಯಕ್ಷಗಾನ ಪಟುವಾಗಿದ್ದ ನನ್ನ ಅಪ್ಪ ನನಗೆ ಓದು ಬರಹ ಕಲಿಸಿದರು. ಅವರ ಬಳಿ ಇದ್ದ ಗ್ರಂಥರಾಶಿ ನನ್ನದೇ ಆಗಿತ್ತು. ಆ ಪುಸ್ತಕಗಳ ಒಳ ಹೊರಗೆ ಹೊರಳಾಡುತ್ತಾ ಸತತವಾಗಿ ಅಪ್ಪನ ಮಾತು ಮತ್ತು ಹಾಡು ಕೇಳುತ್ತಾ, ಬಾಲಕನಂತಿರಲು ಅವಕಾಶವಿಲ್ಲದ ನಾನು ಏಳು ಎಂಟು ವರ್ಷ ಪ್ರಾಯಕ್ಕೇ ಮನುಷ್ಯನಾಗಿಬಿಟ್ಟೆ. ಅಪ್ಪ ಅಮ್ಮನ ನನಗೆ ಹೊದಿಸಿದ ಅಮೂರ್ತ ಉಡುಪಿನಿಂದಾಗಿ ಯಾವ ಪ್ರೇತ ಪಿಶಾಚಿಗೂ ನನ್ನ ಮೇಲೆ ತನ್ನ ಪ್ರಭಾವ ಬೀರಲಾಗಲಿಲ್ಲ. ಈ ಕಾರಣದಿಂದಲೇ ನನಗೆ ಗುರುವಾಗಲಿ ಶಾಲೆ ಕಾಲೇಜು ಶಿಕ್ಷಣವಾಗಲಿ ಸಿಗದಿರುವ ಬಗ್ಗೆ ವಿಷಾದವಿಲ್ಲ.
 
ಭಾಷೆ ಮತ್ತು ಸಾಹಿತ್ಯದ ಓದಿನಲ್ಲಿ  ಒಂದು ಪುಸ್ತಕಕ್ಕೆ  ಇನ್ನೊಂದು ಪುಸ್ತಕ ಗುರು; ಎಲ್ಲ ಪುಸ್ತಕಕ್ಕೂ ಶಬ್ದಾರ್ಥಕೋಶ ಗುರು. ಮತ್ತೂ ಮತ್ತೂ ನನಗೆ ಬೇಷರತ್ತಾಗಿ ಪ್ರೀತಿಸಲಾದದ್ದು ಪುಸ್ತಕಗಳನ್ನು ಮಾತ್ರ. ತಾಯಿತಂದೆಯರ ಹೊರತು ಬೇರೆ ಯಾರನ್ನೂ ಬೇಷರತ್ತಾಗಿ ಪ್ರೀತಿಸಲು ಆಗುವುದಾದರೆ, ಪುಸ್ತಕಗಳನ್ನು ಮಾತ್ರ ಎನ್ನವುದು ನನಗೆ ಬಹಳ ಬೇಗನೆ ಅರ್ಥವಾಯಿತು.
 
ಮನುಷ್ಯರಿಂದಾಗಿ ಬದಿಯಡ್ಕ ವಾಸಿಯಾದ ನಾಲ್ಕು ವರ್ಷ ನನ್ನ ಪಾಲಿಗೆ, ಶಾರೀರಿಕವಾಗಿ ಸುಂದರನಾಗಿದ್ದು,  ವ್ಯಕ್ತಿಯಾಗಿ ಅಷ್ಟೇ ಕುರೂಪಿಯಾಗಿದ್ದ  ಹೆಡ್ಮಾಸ್ತರನಿಂದಾಗಿ ನಾಲ್ಕು ವರ್ಷ ನಾಲ್ಕು ಯುಗವಾಯಿತು. ಆದರೂ ಎಲ್ಲಾ ಹಿಂಸೆಗಳನ್ನು ಅನುಭವಿಸುತ್ತಾ  ಪುಸ್ತಕಗಳ ಬಲದಿಂದ ಬದುಕಿ ಉಳಿದೆ.
 
ನನ್ನ ಕಲಿಯುವ ಚಟಗಳನ್ನು ಗಮನಿಸಿದ ಹತ್ತಿರದ ಹೈಸ್ಕೂಲಿನ ನನ್ನ ಪರಿಚಯದ ಉಪಾಧ್ಯಾಯರೊಬ್ಬರು ‘ಈ ಸಂಸ್ಕೃತ, ಕನ್ನಡ, ಹಿಂದಿ, ಸಂಗೀತದಿಂದೆಲ್ಲ ಪ್ರಯೋಜನವಿಲ್ಲ. ಮೂರು ವರ್ಷ ಸರ್ವೀಸಾದೊಡನೆ ಎಸ್ಸೆಸ್ಸೆಲ್ಸಿಗೆ ಕಟ್ಟಲು ನಿಮಗೆ ಸರಕಾರದ ಅನುಮತಿ ಸಿಗುತ್ತದೆ. ನೀವು ಎಸ್ಸೆಸ್ಸೆಲ್ಸಿಗೆ ಕಟ್ಟಿ’ ಎಂದರು. ಅದು ನನಗೆ ಗೊತ್ತಿಲ್ಲದ ವಿಚಾರವಾಗಿರಲಿಲ್ಲ. ಯಾವಾಗ ಮೂರು ವರ್ಷ ಆಗಲಿಲ್ಲ ಎಂದು ನಾನು ಕಾಯುತ್ತಿದ್ದೆ.  ಆದರೆ ಇಂಗ್ಲಿಷನ್ನು ಕಲಿಯುವುದು ಹೇಗೆ ಎಂಬ ಗುಪ್ತ ಚಿಂತೆ ಇತ್ತು. ಇಂಗ್ಲಿಷ್ ಪಠ್ಯ ಪುಸ್ತಕವನ್ನು ನೋಡಿ ಆಗಲೇ  ಆತಂಕಕ್ಕೊಳಗಾಗಿದ್ದೆ. ಇಂಗ್ಲಿಷಿನ ಕುರಿತಾಗಿ ನನಗಿದ್ದ ಆತಂಕವನ್ನು ವ್ಯಕ್ತಪಡಿಸಿದಾಗ, ಆ ಉಪಾಧ್ಯಾಯರು ‘ಇಂಗ್ಲಿಷನ್ನು ಇಂಗ್ಲಿಷಿನಲ್ಲೇ ಕಲಿಯಿರಿ’ ಎಂದರು. ‘ಹೇಗೆ’ ಎಂದು ಕೇಳಿದೆ. ‘ಇಂಗ್ಲಿಷ್-ಕನ್ನಡ ಡಿಕ್ಷ್ನರಿ ಉಪಯೕಗಿಸ್ಬೇಡಿ, ಇಂಗ್ಲಿಷ್-ಇಂಗ್ಲಿಷ್ ಡಿಕ್ಷ್ನರಿ ಉಪಯೋಗಿಸಿ’ ಎಂದರು. ಅದೇ ದಿನ ನಾನು ಇಂಗ್ಲಿಷಿಗೊಂದು  ಹೊಸ ಬಾಗಿಲು ತೆರೆದೆ. ಹಾಗೆಂದು ಕನ್ನಡದ ಬಾಗಿಲನ್ನು ಮುಚ್ಚಲಾಗಲಿಲ್ಲ.
 
ಮೂರು ವರ್ಷವಾದುದೇ ತಡ, ಎಸ್ಸೆಸ್ಸೆಲ್ಸಿಗೆ ಕಟ್ಟಿದೆ. ಆ ಬಳಿಕ ಐದು ವರ್ಷ ಸಾಹಿತ್ಯ ಕೃತಿಗಳಿಗಿಂತ ಪಠ್ಯ ಪುಸ್ತಕಗಳ ಓದಿಗೆ ಆದ್ಯತೆ ನೀಡಬೇಕಾಯಿತು. ಓದಿನಲ್ಲಿ  ಯಶಸ್ಸೇನೋ ಲಭಿಸಿತು. ಆದರೆ ಇಂದಿನ ವರೆಗೂ ಒಂದು ಚಿಟಿಕೆ ನೋವಿನ ಜೊತೆಯಲ್ಲಲ್ಲದೆ, ನನಗೆ ಸಂತೋಷವೆಂಬುದು ಕೇವಲ ಸಂತೋಷವಾಗಿ ಯಾವತ್ತೂ ಸಿಕ್ಕಿದ್ದಿಲ್ಲ. ಒಂದು ಸೇರು ಸಂತೋಷದ ಬೆನ್ನಲ್ಲಿ ಕನಿಷ್ಠ ಒಂದು ತೊಲೆ ದುಃಖವನ್ನಾದರೂ ನಿರೀಕ್ಷಿಸುವುದು ನನಗೆ ರೂಢಿಯೇ ಆಗಿದೆ. ನಾನು ವಿಧಿಲಿಖಿತವನ್ನೇನಾದರೂ ನಂಬುವುದಿದ್ದರೆ ಈ ಕಾರಣಕ್ಕೆ ನಂಬಲೇ ಬೇಕು! ಲೋಕ ಹೇಳುವ ಸುಖ ಎಂಬುದು ವ್ಯಕಿಯೊಂದಿಗೇ ಹುಟ್ಟಿರುತ್ತದೆ.   ಆದ್ದರಿಂದಲೇ ನಾವು ಪಡೆಯುವ ಯಾವುದೇ ಸನ್ಮಾನ, ಬಹುಮಾನಗಳ ಜೊತೆಯಲ್ಲಿ ನಮಗಾಗುವ ಸಂತೋಷದ ಆಳದಲ್ಲಿ ಒಂದು ದುಃಖದ ಎಳೆ ಇರುತ್ತದೆ ಎಂದು ನನಗನಿಸುವುದು. ಯಾಕೆಂದರೆ, ಲೋಕದಲ್ಲಿ,  ನಿಮಗಾದ ಸನ್ಮಾನವು ತನಗೇ ಆಯಿತೆಂಬಂತೆ ಹರ್ಷಿಸುವ ಹೃದಯವಂತರಿರುವುದೇನೋ ನಿಜ; ಆದರೆ ತನಗಾಗಬೇಕಾದ್ದು ಅವನಿಗಾಯಿತಲ್ಲ ಎಂದು ಕರುಬುವವರಿರುವುದು ಕೂಡ ಅಷ್ಟೇ ನಿಜ. ಅದು ವೇದ್ಯವಾದಾಗ ‘ಛೆ ಈ ಸನ್ಮಾನ  ಬೇಡವಾಗಿತ್ತು’ ಎಂದೆನಿಸಿಬಿಡುವುದಿಲ್ಲವೆ ಆದರೆ ಲೋಕವೇ ಹೇಳುತ್ತದೆ, ಕಣ್ಣು ಮುಚ್ಚಿ ಸ್ವೀಕರಿಸಿಬಿಡಿ, ಲೋಕ ಇರುವುದೇ ಹಾಗೆ. ಸ್ವೀಕರಿಸಲೇ ಬೇಕಾದಾಗ ಸ್ವೀಕರಿಸದಿರಲಾಗುವುದಿಲ್ಲ, ನಿಜ. ಆದರೆ  ಏನೂ ಅರಿಯದವರಂತೆ   ಅಂಧವಾಗಿರುವುದಾದರೂ ಹೇಗೆ
 
ಇಂಗ್ಲಿಷಿನ ಬಾಗಿಲು ಹೊಸದಾಗಿ ತೆರೆದರೂ, ಕನ್ನಡದ ಬಾಗಿಲು ತೆರೆದೇ ಇತ್ತು.   ಅದೇ ವರ್ಷ ಆರಂಭಗೊಂಡ  ಸ್ಥಳೀಯ ಸಂಚಾರಿ ಸರಕಾರಿ ಲೈಬ್ರರಿ ನನ್ನ ಪಾಲಿಗಂತೂ ಸಾಹಿತ್ಯದ ಅಮೃತಕಲಶವೇ ಆಗಿತ್ತು. ಎರಡು ತಿಂಗಳಿಗೊಮ್ಮೆ ಹಳೆಯ ಪುಸ್ತಕಗಳು ಹೋಗಿ ಹೊಸ ಪುಸ್ತಕಗಳು ಬರುತ್ತಿದ್ದುವು. ಹಾಗಾಗಿ ಗಬಗಬನೆ ಓದಿಕೊಳ್ಳಬೇಕಾಗಿತ್ತು. ಏನು ಓದಬೇಕು ಏನು ಬಿಡಬೇಕು ಎಂದು ವೇಗವಾಗಿ ನಿರ್ಧರಿಸಬೇಕಾಗಿತ್ತು. ಕುವೆಂಪು ಕಾವ್ಯದ ಭಾಷೆ ಮತ್ತು ಶೈಲಿ ನನಗೆ ಕಾವ್ಯದ ಹುಚ್ಚು ಹಿಡಿಸಿತೆಂದೇ ಹೇಳಬಹುದು. ಗುರುವಿಲ್ಲದ ನಾನು ಶಬ್ದಾರ್ಥಕೋಶದ ನೆರವಿನಿಂದ ಕುವೆಂಪು, ಪು.ತಿ.ನ., ಡಿ.ವಿ.ಜಿ. ಮುಂತಾದವರ ಕಾವ್ಯವನ್ನು ಓದಿದೆ. ತಂದೆಯವರ ಸಂಗ್ರಹದಲ್ಲಿದ್ದ ಜೈಮಿನಿ ಭಾರತ, ತೊರವೆ ರಾಮಾಯಣ, ಕುಮಾರವ್ಯಾಸ ಭಾರತ, ಸೋಮೇಶ್ವರ ಶತಕಗಳು, ನಳಚರಿತ್ರೆ, ಅನುಭವಾಮೃತ, ಕನಕದಾಸರ ಪುರಂದರ ದಾಸರ ಹಾಡುಗಳು, ಯಕ್ಷಗಾನದ ಹಾಡುಗಳು ಮುಂತಾದವನ್ನು ತಂದೆಯವರ ನೆರವಿನಿಂದ ಆಗಲೇ ಬಹುಮಟ್ಟಿಗೆ ಅರ್ಥ ಮಾಡಿಕೊಂಡು ಓದಿದವನಾಗಿದ್ದುದರಿಂದ ಈ ಆಧುನಿಕ ಕವಿಪುಂಗವರನ್ನು ಅರ್ಥಮಾಡಿಕೊಂಡು ಓದಲು ಹೆಚ್ಚು ಕಷ್ಟವಾಗಲಿಲ್ಲ. ಅದೆಂತೋ ಆಂಡಯ್ಯ, ಮುದ್ದಣ ಮತ್ತು ಬಸವಣ್ಣ  ಆಗ ನನಗೆ ಇತರೆಲ್ಲ ಕವಿಗಳಿಗಿಂತ ಹೆಚ್ಚು  ಇಷ್ಟವಾದರು. ಆಧುನಿಕರಲ್ಲಿ ನಾನು ಮನಸಾರೆ ಮೆಚ್ಚಿದ್ದು ಕುವೆಂಪುವನ್ನು. ಮತ್ತು ಕುವೆಂಪು ಬರೆಹದಲ್ಲಿ ನಾನು ಏನನ್ನೂ ಓದದೆ ಬಿಟ್ಟಿಲ್ಲ ಎಂಬುದನ್ನು ಹೇಳಲೇ ಬೇಕು.
ಕಾವ್ಯ ಮತ್ತು ಕಾದಂಬರಿಗಳ ಆಕರ್ಷಣೆಯಿಂದ ಕಷ್ಟದಿಂದ ಬಿಡಿಸಿಕೊಂಡು ಒಂದಷ್ಟು ಗದ್ಯವನ್ನು ಕೂಡ ಓದಿದೆ. ಬಿಡಿ ಲೇಖನಗಳಿಗಿಂತ ನನ್ನನ್ನು ವಿಶೇಷವಾಗಿ ಆಕರ್ಷಿಸಿದ್ದು  ಐಸಾಕ್ ನ್ಯೂಟನ್, ಲೂಯೀ ಪ್ಯಾಷ್ಚರ್, ಎಡ್ವರ್ಡ್ ಜೆನ್ನರ್, ಮೈಕೆಲ್ ಫ್ಯಾರಡೆ ಮುಂತಾದ ವಿಜ್ಙಾನಿಗಳ ಜೀವನ ಚರಿತ್ರೆಗಳು. ಸಾಕ್ರಟಿಸನ ಜೀವನ ಚರಿತ್ರೆ, ಪಾಂಪೆಯ ಕೊನೆಯ ದಿನಗಳು ಮುಂತಾದವನ್ನು ಓದಿ ಅಳುತ್ತಿದ್ದ ನೆನಪು ಈಗಲೂ ಹಸಿಯಾಗಿಯೇ ಇದೆ.
ಮೂರು ವರ್ಷದಲ್ಲಿ  ಇಷ್ಟೆಲ್ಲ ಓದಲು, ಬರೆಯಲು  ಹೇಗೆ ಸಾಧ್ಯವಾಯಿತು ಎಂದು ಯಾರಾದರೂ ಕೇಳಿದರೆ, ನನ್ನೊಳಗಿನ ಯಾತನೆಯೇ ಅದನ್ನು ಸಾಧ್ಯವಾಗಿಸಿತು ಎನ್ನಬೇಕಾಗುತ್ತದೆ.
 
ಏನು ಯಾತನೆ  ಯಾತನೆಗಳು ಹಲವು. ಈ ನಡುವೆ ತಂದೆಯನ್ನು ಕಳೆದುಕೊಂಡದ್ದು, ಬಡತನ, ತಾಯಿ, ಚಿಕ್ಕವರಾದ ಇಬ್ಬರು ತಮ್ಮಂದಿರು, ಇಬ್ಬರು ತಂಗಿಯಂದಿರ ಜೊತೆ ನಾನಿರಬೇಕಾದ್ದು ಅಗತ್ಯ ಎಂದು ನಾನು ಮೇಲಧಿಕಾರಿಗಳಲ್ಲಿ  ಎಷ್ಟು ಬೇಡಿಕೊಂಡರೂ ನನಗೆ ವರ್ಗಾವಣೆ ದೊರೆಯದಿದ್ದುದು-ಈ ಯಾತನೆಗಳು ಒಂದು ಪಕ್ಕ. ಇನ್ನೊಂದು ಪಕ್ಕದಲ್ಲಿ ಅಸಹನೀಯ ಒಂಟಿತನ. ನನ್ನೆಲ್ಲ ಸಹೋದ್ಯೋಗಿಗಳು ದೊಡ್ಡವರು, ಪ್ರಬುದ್ಧರು ಆಗಿದ್ದರು. ಅವರೊಡನೆ ಹೇಗೆ ಬೆರೆಯಬೇಕೆಂದು ತಿಳಿಯದೆ ನಾನು ನನ್ನ ಪಾಡಿಗಿರುತ್ತಿದ್ದೆ. ಲೋಕಾನುಭವದ ಕೊರತೆ ಅಪಾರವಾಗಿತ್ತು. ಹೆಡ್ಮಾಸ್ಟರನಾಗಿದ್ದ ಮಹಾಶಯ  ತನ್ನದೇ ಆದ ಮೂರ್ನಾಲ್ಕು ಮಂದಿಯ ಒಂದು ದುಷ್ಟಕೂಟವನ್ನು ರಚಿಸಿಕೊಂಡು ನನ್ನಂಥ ಮೊದ್ದು ಮನುಷ್ಯನನ್ನು ಪ್ರತಿ ದಿನವೆಂಬಂತೆ ಗೋಳು ಹೊಯ್ದುಕೊಳ್ಳುವುದರಲ್ಲಿ ಅಪೂರ್ವ ಆನಂದವನ್ನು  ಪಡೆಯುತ್ತಿದ್ದ. ಒಂದರ್ಥದಲ್ಲಿ ಏನೇನೋ ಆಪಾದನೆ ಹೊರಿಸಿ ಆಗಾಗ ಕೊಲ್ಲುತ್ತಲೇ ಇದ್ದ. ನನಗಾದರೋ ಬದುಕಲೇಬೇಕಾಗಿತ್ತು. ಯಾಕೆಂದರೆ, ನಾನಷ್ಟರಲ್ಲೇ ಒಂದು ದಿನ ನನ್ನ ಡೈರಿಯಲ್ಲಿ  ಬರೆದಿರಿಸಿದ್ದೆ, ‘ನಾನು ಎಂ. ಎ. ಮಾಡಬೇಕು. ಈ ವ್ಯವಸ್ಥೆಯಿಂದ ಹೊರಬರಬೇಕು. ಒಬ್ಬ ಪತ್ರಿಕಾ ಸಂಪಾದಕನಾಗಿ ಅಥವಾ ಒಬ್ಬ ಲೇಖಕನಾಗಿ ಸ್ವತಂತ್ರವಾಗಿ ಬದುಕಬೇಕು. ಸಾಧ್ಯವಾದರೆ ನನ್ನದೇ ಆದ ಒಂದು ಶಾಲೆಯನ್ನು ಆರಂಭಿಸಬೇಕು’ ಎಂದು.
ಪತ್ರಿಕಾ ಸಂಪಾದಕ ಅನಾಮಧೇಯನಾಗಿ ಸತ್ತ.  ಲೇಖಕ ಸತ್ತಿಲ್ಲ. ಶಾಲೆಯನ್ನೇಕೆ ಆರಂಭಿಸಬಾರದು ಎಂಬ ಪ್ರಶ್ನೆ ಅರ್ಥಹೀನವಾಗಿ ಕಾಡುತ್ತಾ  ಇತ್ತು.
 
7
‘ನಾಲ್ಕನೆಯ ಶಾಲೆ’ಯಲ್ಲಿ  ನನ್ನ ಬದುಕಿನ ಹೊಸ ಅಧ್ಯಾಯ ಆರಂಭವಾದ ಎರಡು ತಿಂಗಳ ನಂತರ, ನನ್ನ ಜೊತೆಯಲ್ಲಿ  ಟ್ರೈನಿಂಗ್ ಪಡೆದವರೊಬ್ಬರು ಹೊಸದಾಗಿ ನೇಮಕಗೊಂಡು ಅದೇ ಶಾಲೆಗೆ ಶಿಕ್ಷಕರಾಗಿ ಬಂದರು. ಬರುವಾಗ ಉಟ್ಟುಕೊಂಡು ಬಂದ ಷರ್ಟು ಮತ್ತು ಪಂಚೆಯ ಹೊರತು ಅವರೊಡನೆ ಬೇರೆ ಉಡುಪು ಇರಲಿಲ್ಲ.  ಕೊಳೆಯಾಗಿದ್ದ ಅದನ್ನು ತೊಳೆದು ಒಣಗಲು ಹಾಕಿ, ನಮ್ಮ ಜೊತೆ ವಾಸವಾಗಿದ್ದ  ಸಹೋದ್ಯೋಗಿಯೊಬ್ಬರ ಷರ್ಟ್ ಮತ್ತು ಪಂಚೆ ಉಟ್ಟುಕೊಂಡು ಮರುದಿನ ಬೆಳಿಗ್ಗೆ ಕೆಲಸಕ್ಕೆ ಹಾಜರಾದರು.  ಆ ಷರ್ಟು ಅವರಿಗೆ ಮೊಣಕಾಲ ವರೆಗೆ ಬರುತ್ತಿದ್ದು,  ತಾನು ಯಾರದ್ದೆಂದು ಸರ್ವರಿಗೂ ಸಾರಿ ಹೇಳುತ್ತಿತ್ತು. ಇದಕ್ಕಿಂತ ನನ್ನ ಸ್ಥಿತಿ  ಎಷ್ಟೋ ಉತ್ತಮವಾಗಿತ್ತಲ್ಲವೆ ಎಂದಿತು ನನ್ನ  ಮನಸ್ಸು.  ನನ್ನದೇ ದುರವಸ್ಥೆಯೆಂದುಕೊಂಡರೆ, ನನಗಿಂತಲೂ ಹೆಚ್ಚಿನ ದುರವಸ್ಥೆಯಲ್ಲಿರುವವರು ಪ್ರಪಂಚದಲ್ಲಿ  ಇನ್ನೆಷ್ಟೋ ಇದ್ದಾರಲ್ಲಾ ಎಂದುಕೊಂಡೆ. ಆದರೂ  ಆ ಹೊಸ ಉಪಾಧ್ಯಾಯರು ತರಗತಿಗೆ  ತನ್ನ ಸ್ವಂತ ಉಡುಪಿನಲ್ಲಿಯೇ  ಹೋಗಬೇಕಾಗಿತ್ತು ಎಂದು ನನಗನಿಸಿತು. ಯಾಕೆಂದರೆ, ಉಪಕಾರ ಮಾಡಿದವನ ಮುಖದಲ್ಲಿ ಕಾಣಿಸುವ ‘ಉಪಕಾರ ಮಾಡಿದ್ದೇನೆ’ ಎನ್ನುವ ಭಾವ ಅಸಹ್ಯ, ಅಸಹನೀಯ. ಅದಕ್ಕೇ ಹೇಳಿರಬೇಕು ಕಬೀರ,  ‘ಬೇಡುವುದಕ್ಕಿಂತ ಆತ್ಮಹತ್ಯೆ ಮೇಲು’ ಎಂದು. ಆದರೆ ಮನುಷ್ಯನಾಗಿ ಹುಟ್ಟಿದವನಿಗೆ ಬದುಕಿನಲ್ಲಿ ಒಂದಲ್ಲ ಒಂದು ದಿನ ಏನಾದರೊಂದನ್ನು ಯಾರಾದರೊಬ್ಬರೊಡನೆ ಯಾಚಿಸದಿರಲಿರಕ್ಕಾಗುವುದಿಲ್ಲವಾದುದರಿಂದ, ಮನುಷ್ಯನಾದವನು ಸಾಯುತ್ತಲೇ ಬದುಕಬೇಕಾಗುತ್ತದೆ ಎಂಬುದೂ ಅಷ್ಟೇ ಸತ್ಯ. ಉದ್ಯೋಗ ಸಿಕ್ಕಿದ ಮೊದಲ ದಿನಗಳಲ್ಲಿ  ಒಳ್ಳೆಯ ಅನುಕೂಲಸ್ಥರಾದ ದೊಡ್ಡಪ್ಪನ ಮನೆಗೆ ಹೋಗಿದ್ದೆ.  ಉದ್ಯೋಗ ಪಡೆದ ಉತ್ಸಾಹದಲ್ಲಿದ್ದ  ನನ್ನೊಡನೆ ‘ಎಷ್ಟು  ಸಂಬಳ’ ಎಂದು ಕೇಳಿದರು. ‘ನಲ್ವತ್ತೊಂಬತ್ತು ರೂಪಾಯಿ’ ಎಂದೆ. ಅದಕ್ಕವರು ‘ಅದೆಂಥ ಸಂಬಳ ಅದಕ್ಕಿಂತ ಹೆಚ್ಚು ಬೀಡಿ ಕಟ್ಟಿದರೆ  ಸಿಗುತ್ತದೆ’ ಎಂದರು.
ಅವಮಾನಿಸುವುದು ಅವರ ಉದ್ದೇಶವಾಗಿರಲಾರದೆಂದುಕೊಂಡರೂ ನನ್ನ ಸ್ಥಿತಿ ಅವರಿಗೆ ಕೀಳಾಗಿ ಕಾಣಿಸಿದ್ದಂತೂ ನಿಜ. ಸಂಬಳ ನೂರು ರೂಪಾಯಿಯಾಗಿದ್ದ ಪಕ್ಷದಲ್ಲಿ ನನಗೆ ದೊರೆಯುವ ಮತ್ಸರಭರಿತ ಮರ್ಯಾದೆಯನ್ನು ನಾನು ಊಹಿಸಿಕೊಳ್ಳಬಹುದಾಗಿತ್ತು. ಯಾಕೆಂದರೆ, ಅವರ ಸಿರಿತನದ ದೃಷ್ಟಿಕೋನದ ಪರಿಚಯ ನನಗಿತ್ತು.
ಅಧ್ಯಾಪಕನ ಕೆಲಸವನ್ನು ಬೀಡಿ ಕಟ್ಟುವ ಕೆಲಸಕ್ಕೆ ಹೋಲಿಸಿದ್ದು  ನನ್ನ ಮನಸ್ಸಿನಲ್ಲಿ  ದಾಖಲಾಗದಿದ್ದೀತೆ ನಮ್ಮ ಹಳ್ಳಿಯಲ್ಲಿ ಕಳ್ಳಬಟ್ಟಿ ತಯಾರಿಸಿ ಮಾರಿ ಶ್ರೀಮಂತಿಕೆಯಿಂದ ಮೆರೆಯುವವರು ಸಹ ಇದ್ದರು. ಈ ಪ್ರಪಂಚದಲ್ಲಿ ಯಶಸ್ಸು  ಎಂಬುದು ಹಣಕ್ಕೆ ಸಮಾನ ಎಂದು ಭಾವಿಸುವವರು ನೂರರಲ್ಲಿ  ತೊಂಬತ್ತೆಂಟು ಮಂದಿ ಇರಬಹುದು. ಅದನ್ನು ಯಶಸ್ಸು  ಎಂದು ಒಪ್ಪಲು ನನ್ನಿಂದ ಸಾಧ್ಯವಾಗುವುದಿಲ್ಲ.
 
ನೋವು ಅವಮಾನ, ಹಿಂಸೆಗಳು ದಿನ ದಿನದ ಆಹಾರವೆಂಬಂತೆ ಬೆಳೆದ ನನಗೆ ಕೆಲ ಕಾಲದ ನಂತರ ಅವನ್ನೆಲ್ಲ ನಗುನಗುತ್ತಾ ನುಂಗುವುದು ಸಾಧ್ಯವಾಯಿತು. ಅವಮಾನಿಸುವುದರಲ್ಲಿ ಅಪಾರವಾದ ಆನಂದವನ್ನು ಪಡೆಯುವವರನ್ನು ನಾನು ಕಂಡಿದ್ದೇನೆ. ಇನ್ನೊಬ್ಬರ ಮನಸ್ಸಿಗೆ ಚುಚ್ಚಿ  ಸುಖ ಅನುಭವಿಸುವವರನ್ನು ಕಂಡಿದ್ದೇನೆ. ಮತ್ತು ಇದು ಪ್ರಪಂಚದ ರೀತಿ ಎಂದುಕೊಂಡಿದ್ದೇನೆ. ಕ್ರಮೇಣ, ಯಾರು ಅವಮಾನಿಸುತ್ತಾರೊ ಅವರೇ ಮಾನವಿಲ್ಲದವರು, ಮಾನವುಳ್ಳವರು ಇತರರನ್ನು ಅವಮಾನಿಸಹೋಗುವುದಿಲ್ಲ  ಎಂದುಕೊಂಡು ಸ್ಥಿತಪ್ರಜ್ಞತೆಯನ್ನು ಬೆಳೆಸಿಕೊಳ್ಳಲು ಕಷ್ಟವಾಗಲಿಲ್ಲ. ಅವಮಾನಿತನಾದೆ ಎಂಬ ಭಾವವಿಲ್ಲದೆ ಬುದ್ಧನಂತಿದ್ದರೆ ಅವಮಾನ ಹುಟ್ಟುವುದಾದರೂ ಹೇಗೆ ಈ ಮನೋಧರ್ಮವನ್ನು ಗಳಿಸಿಕೊಳ್ಳಲು ಚಿಕ್ಕಂದಿನಲ್ಲಿಯೇ ನನಗೊಬ್ಬರು ಗುರು ಸಿಕ್ಕಿದ್ದರು. ಅದು ನನ್ನ ತಂದೆ. ‘‘ವಿನಾ ಕಾರಣ ಯಾರಾದರೂ ನಿನ್ನನ್ನು ಮೂರ್ಖ ಎಂದರೆ, ಅದು ‘ನನ್ನ ಬಗ್ಗೆ ಅವನ ಅಭಿಪ್ರಾಯ ಅಷ್ಟೆ, ಅದಕ್ಕೂ ನನಗೂ ಸಂಬಂಧವಿಲ್ಲ’  ಎಂದು ಸುಮ್ಮನಿರಬೇಕೇ ಹೊರತು, ತಾನು ಮೂರ್ಖನಲ್ಲ ಎಂಬುದಕ್ಕೆ ಪುರಾವೆ ನೀಡಲು ಹೋಗಬಾರದು. ಹಾಗೆ ಮಾಡಿದರೆ ನೀನು ನಿಜವಾಗಿಯೂ ಮೂರ್ಖನಾಗುತ್ತಿ’’  ಎಂದು ಅವರು ಹೇಳುತ್ತಿದ್ದರು ಮತ್ತು ಅವರು ಅಕ್ಷರಶಃ ಹಾಗೆಯೆ ನಡೆದುಕೊಳ್ಳುತ್ತಿದ್ದರು. ಬಹುಶಃ ಈ ಕಾರಣದಿಂದಲೇ ಅವರು ಬಹಳ ಕಡಿಮೆ ಮಾತಾಡುತ್ತಿದ್ದರು.  ಆದ್ದರಿಂದಲೇ ಇರಬಹುದು, ಅವರು ಮಾತಾಡಿದರೆ, ಇನ್ನಷ್ಟು ಮಾತಾಡಲಿ ಎಂದನಿಸುತ್ತಿತ್ತು.
ಅವಮಾನವೆಂಬುದು ವಾಸ್ತವದಲ್ಲಿ ಅವಮಾನವಲ್ಲ ಎಂದು ಪ್ರತಿ ಬಾರಿಯೂ ನನಗೆ ನಾನೇ ಹೇಳಿಕೊಂಡರೂ ಕೆಲವು ಅನ್ಯಾಯದ, ಅನೀತಿಕರವಾದ ಅವಮಾನಗಳನ್ನು, ಅದು ನನಗೇ ಆಗಿರಲಿ ಇತರರಿಗಾಗಿರಲಿ, ಮರೆತುಬಿಡೋಣವೆಂದರೆ, ನನ್ನೊಳಗಿನ ಲೇಖಕ ಶನಿ ಬಿಡಲೊಲ್ಲದು. ಉದಾಹರಣೆಗೆ, ಯಾವುದೇ ಸಾಮುದಾಯಿಕ ಪರಿವೇಷದಲ್ಲಿ ಆ ಜಾತಿ ಈ ಜಾತಿ, ಬ್ರಾಹ್ಮಣ ಬ್ರಾಹ್ಮಣೇತರ, ಸ್ತ್ರೕ ಪುರುಷ ಎಂಬ ಭೇದದ  ಆಚರಣೆ ಅಸಹ್ಯ, ಅಮಾನವೀಯ. ಅದು ಎಂಥ ಪರಮಧರ್ಮವಾದರೂ ಅದನ್ನು ಅನುಮಾನದಿಂದ ಕಾಣಲೇಬೇಕಾಗುತ್ತದೆ. ಕಂಡದ್ದನ್ನು ಹೇಳಲೇ ಬೇಕಾಗುತ್ತದೆ. ಆದರೆ ಬಾಯಿ ಮಾತು ದೂರಕ್ಕೆ ತಲಪುವುದಿಲ್ಲ. ಅದಕ್ಕೇ ಇರುವುದು ಲೇಖನಿ. ಅದಕ್ಕಿಲ್ಲದ ಲೇಖನಿ ಮತ್ಯಾವುದಕ್ಕೆ ಮನುಷ್ಯ ಸೃಷ್ಟಿಸಿದ ನಾನಾ ಜಾತಿಗಳ ಬಗ್ಗೆ ನನಗೆ ಬಹಳ ದುಃಖವಿದೆ. ಆದರೆ ಅದಕ್ಕೆ ನಾನೇನೂ ಮಾಡಲಾಗದು. ದುಃಖವನ್ನಿಟ್ಟುಕೊಂಡೇ ಸಾಯಬೇಕಾಗಿದೆ. ಆದರೆ ಬ್ರಾಹ್ಮಣನಾಗಿ ಹುಟ್ಟದಿರುವ ಬಗ್ಗೆ ನನಗೆ ಹೇಳಿತೀರದಷ್ಟು ಸಂತೋಷವಿದೆ. ಯಾಕೆಂದರೆ, ಒಂದನೆಯ ದರ್ಜೆಯಲ್ಲಿ ನನ್ನ ಜೊತೆ ಒಂದೇ ಬೆಂಚಿನಲ್ಲಿ ಕುಳಿತು ಓದಿದ ನನ್ನ ಸಹಪಾಠಿ ನನ್ನ ಮನೆಗೆ ಬಂದರೆ ಅವನು ಯಾವ ಜಾತಿ ಎಂಬ ಪ್ರಶ್ನೆ ನನ್ನ ಮನಸ್ಸಿನಲ್ಲಿ ಹುಟ್ಟುವುದೇ ಇಲ್ಲ. ಒಟ್ಟಿಗೇ  ಉಣ್ಣುತ್ತೇವೆ. ಯಾವ ಕೋಣೆಯಲ್ಲಿಯೂ ದೇವರ ಪಟ ಅಥವಾ ಮೂರ್ತಿ ಇಲ್ಲವಾದುದರಿಂದ ಅವನು ಯಾವ ಕೋಣೆಯಲ್ಲಿಯೂ ಮಲಗಬಹುದಾಗಿದೆ.
ಅಂಬೇಡ್ಕರ್ ಅಮರನಾಗುವುದು ಅಸಾಧ್ಯ. ಆದರೆ ಅವರು ಇನ್ನೂರು ವರ್ಷ ಈ ದೇಶದಲ್ಲಿ ಬದುಕಬೇಕಾದ ಅಗತ್ಯವಿತ್ತು. ಅಂಥ ದೇಶ ಇದು!  ಅಂಬೇಡ್ಕರರಂತಿರಲಿ, ಗಾಂಧಿ ಮಹಾತ್ಮ ಕೂಡ ಇಲ್ಲಿ ಅಮರನಾಗಲಿಲ್ಲ. ಯಾಕೆಂದರೆ, ಆತ ಶಾಪದಿಂದಾಗಿ ದೇವಲೋಕದಿಂದ ಭೂಮಿಗಿಳಿದ ದೇವರಾಗಿರಲಿಲ್ಲ.  ಎಂಥ ಅಮೋಘ ಧರ್ಮ!  ಸಾಯುವ ಹೊತ್ತು ರಾವಣ ಕೂಡ ರಾಮನ ಕಾಲಿಗಡ್ಡ  ಬಿದ್ದ. ರಾಮನೋ ಅಮರ. ರಾವಣನೂ ಅಮರನಾದ.  ರಾಮ ಕಲ್ಲಾದ; ರಾವಣರು ಅವನನ್ನು ಸುತ್ತುವರಿದು ನಿಂತರು.
ನನ್ನ ತಂದೆ ಲೇಖಕನಲ್ಲದಿದ್ದುದರಿಂದ ನಿರಂತರ ನಿರ್ವಿಕಾರ ಭಾವದಲ್ಲಿರುವುದು ಅವರಿಗೆ ಸಾಧ್ಯವಿತ್ತು. ಅವರನ್ನು ಕಾಣುತ್ತಾ ನನಗೆ ಕೂಡ ಮತ್ಸರದ, ಹೊಟ್ಟೆಯುರಿಯ, ಸುಮ್ಮಸುಮ್ಮನೆ ನಿಂದಿಸುವ ಮಾತುಗಳನ್ನು ಕೇಳಿ, ‘ಅಹ, ಎಷ್ಟು ಚೆನ್ನಾಗಿ ತಮ್ಮನ್ನೇ ತಾವು ಕೆಳಕ್ಕೆ ತಳ್ಳಿಕೊಳ್ಳುತ್ತಿದ್ದಾರೆ’ ಎಂದು ಒಳಗೊಳಗೇ ನಕ್ಕು  ಸುಮ್ಮನಿರಲು  ಏನೇನೂ  ಕಷ್ಟವಾಗಲಿಲ್ಲ. ಆದರೆ ಎಲ್ಲವನ್ನೂ ಮರೆತುಬಿಡುವಂಥ ಮನಸ್ಸು ನನ್ನದಾಗಿರಲಿಲ್ಲ. ಎಲ್ಲಾ ಅನುಭವಗಳು, ನೆನಪುಗಳ ದೊಡ್ಡ ಮೂಟೆಯಾಗಿ ನನ್ನೊಳಗೆ ಉಳಿದಿದೆ. ಅದರೆ ನಾನು ಅದನ್ನು ನನ್ನ ಒಳಗೆ ಹೊತ್ತುಕೊಂಡಿಲ್ಲ. ಎಲ್ಲೋ ದೂರ ಇದೆ, ಬಾ, ಎಂದರೆ ಮಾತ್ರ ಬರುತ್ತದೆ. ಇಂಗ್ಲಿಷ್ ಸಾಹಿತ್ಯದ ಓದಿನಲ್ಲಿ, ಒಬ್ಬ ‘ಲೇಖಕನ ದೃಷ್ಟಿಯಿಂದ ಏನೂ ತಪ್ಪಿಸಿಕೊಳ್ಳಬಾರದು’ ಎಂಬ ಒಬ್ಬ ಲೇಖಕನ ಮಾತು ನನಗೆ ಬಹಳ ಆಪ್ತವಾಯಿತು. ಆದರೆ ನೆನಪಿನಲ್ಲಿ ನೆನಪಿನ ಜೊತೆಗೇ ನಿರ್ಲಿಪ್ತತೆ ಕೂಡ ಅಗತ್ಯ ಎಂಬುದನ್ನು ನಾನು ಕಂಡುಕೊಂಡೆ.
 
 
8
ಈಗಲೂ ನನ್ನಲ್ಲೊಮ್ಮೊಮ್ಮೆ ಒಂದು ವಿಷಾದದ ಭಾವ ಸುಳಿದು ಹೋಗುತ್ತದೆ, ನನಗೊಬ್ಬರು ಗುರು,  ತಂದೆಗೆ ಸಮನಾದ ಒಬ್ಬ ಔಪಚಾರಿಕ ವಿದ್ಯಾ ಗುರು, ಸಿಗಲಿಲ್ಲವಲ್ಲಾ ಎಂದು. ಆ ಆಸೆ ಈ ಜನ್ಮದಲ್ಲಿ ಈಡೇರಲು ಸಾಧ್ಯವಿಲ್ಲವಾದ್ದರಿಂದ, ಪುನರ್ಜನ್ಮವೆಂಬುದು ಸಾವನ್ನು ಎಂದಿಗೂ ಗೆಲ್ಲಲಾಗುವುದಿಲ್ಲವಲ್ಲಾ ಎಂಬ ಮನುಷ್ಯನ ಸುಪ್ತ ದುಃಖದಲ್ಲಿ ಹುಟ್ಟಿದ ಶುಷ್ಕ  ಆಸೆಯಾದುದರಿಂದ, ಯಾವ ಆಸೆಯೂ ಈಗ ನನಗೆ ಇಲ್ಲ. ಬಾಲ್ಯದ ದಿನಗಳಲ್ಲಿ ಗುರುವಿನ ಕೊರತೆ ನನ್ನ ಕಣ್ಣಿಗೇನೂ ಕಾಣಿಸಿರಲಿಲ್ಲ.  ಪ್ರಬುದ್ಧನಾದ ಮೇಲೆ, ಅವರಿವರು ತಮಗೆ ದೊರೆತ ಒಳ್ಳೆಯ ಗುರುಗಳ ಕುರಿತು ಮಾತಾಡುವುದನ್ನು ಕೇಳಿದಾಗ ಮತ್ತು ಬರೆದುದನ್ನು ಓದಿದಾಗಲಷ್ಟೇ ಅರಿವಿಗೆ ಬಂದದ್ದು ಅಂಥ ಗುರು ನನಗಿರಲಿಲ್ಲ ಎಂದು. ನನಗೆ ನಾನೇ ಗುರುವಾಗದೆ ಬೇರೆ ದಾರಿಯೇ ಇರಲಿಲ್ಲವಾದ್ದರಿಂದ, ನನ್ನ ಗುರುವನ್ನು ನಾನೇ ಸೃಷ್ಟಿಸಿಕೊಳ್ಳಬೇಕಾಗಿತ್ತು. ಜಗತ್ತೇ ಎಲ್ಲಾ ಗುರುಗಳ ತಾಯಿಯಾದುದರಿಂದ, ನಾನು ಆ ತಾಯಿಯನ್ನೇ ಆಶ್ರಯಿಸಿದೆನೆನ್ನಬೇಕು. ಮತ್ತೆಷ್ಟೋ ಮಂದಿಯನ್ನು ಕಂಡಾಗ, ತನ್ನನ್ನು ತಾನೇ ಕಂಡುಕೊಳ್ಳುವಲ್ಲಿ ಔಪಚಾರಿಕ ಗುರುವಿನ ಕಲಿಕೆಯ ರೀತಿ ಅಡ್ಡಿಯಾಗುವ ಸಾಧ್ಯತೆ ಕೂಡ ಇದೆ ಎನಿಸಿತು.
ಯಕ್ಷಗಾನ ಕಲಾವಿದನಾಗಿದ್ದ ತಂದೆ ನಾನು ಚಿಕ್ಕವನಾಗಿರುವಾಗ ನನಗೆ ಸಿಕ್ಕಿದ್ದು ಆಗೊಮ್ಮೆ ಈಗೊಮ್ಮೆ. ಸಿಕ್ಕಷ್ಟು ಕಾಲ ಸಿಕ್ಕಿದ್ದು ಬಹಳ ಮಹತ್ವದ್ದು ಎಂಬುದನ್ನು ನಾನು ಆಗಾಗ ನೆನಪಿಸಿಕೊಳ್ಳುತ್ತೇನೆ. ತಂದೆಯಾದವನು ಮಕ್ಕಳಿಗೆ ತಾನು ಕಲಿತ ವಿದ್ಯೆಯನ್ನು ಧಾರೆಯೆರೆಯುವುದು ಅಥವಾ ತನ್ನಂತೆ ಶಿಸ್ತಿನ ಸಿಪಾಯಿಯಾಗಿಸುವುದು ಅಥವಾ ಅವರಿಗಾಗಿ ಭಾರೀ ಸಂಬಳ ಮತ್ತು ಪ್ರತಿಷ್ಠೆಯ ಸ್ಥಾನಮಾನವನ್ನು ದೊರಕಿಸಿಕೊಡುವುದಕ್ಕೆ ಪ್ರಯತ್ನಿಸುವುದು ಇತ್ಯಾದಿಗಳಿಗಿಂತ ಹೆಚ್ಚಿನದು ತಂದೆ ಎನಿಸಿಕೊಳ್ಳುವ ಯೋಗ್ಯತೆಯನ್ನು ಹೊಂದಿರುವುದು. ಅದು ಹೇಗೆಂದರೆ, ತಂದೆ ಆದರ್ಶವಾದ ತಾಯಿ ಕೂಡ ಆಗಿರಬೇಕು; ತಾಯಿ ಕೂಡ ಆದರ್ಶವಾದ ತಂದೆ  ಆಗಿದ್ದರೆ ಮತ್ತೂ ಒಳ್ಳೆಯದು.
ಒಳ್ಳೆಯ ಗುರು ಇರಲಿಲ್ಲವಲ್ಲಾ ಎಂಬ ವಿಷಾದ ಭಾವ  ಗಾಢವಾಗುವಷ್ಟರಲ್ಲಿ ನಾನೇ ಉಪಾಧ್ಯಾಯನಾಗಿಬಿಟ್ಟಿದ್ದೆ. ಒಳ್ಳೆಯ ಉಡುಪನ್ನು ಕೊಂಡುಕೊಳ್ಳುವ ಸಾಮಥ್ರ್ಯ ಬರುವಷ್ಟರಲ್ಲಿ ಉಡುಪಿನ ಬಗ್ಗೆ ಆಕರ್ಷಣೆಯನ್ನು ಕಳೆದುಕೊಂಡುಬಿಟ್ಟಿದ್ದೆ. ಮಹಾತ್ಮಾ ಗಾಂಧಿಗಿಂತ ಗೌರವವಾಗಿ  ಉಡುಪು ಧರಿಸಿದ ಮನುಷ್ಯ ಈ ದೇಶದಲ್ಲಿ ಹಿಂದೆಂದೂ ಹುಟ್ಟಿರಲಿಲ್ಲ  ಎಂಬ ಅರಿವು ಉಂಟಾದಾಗ, ಉಡುಪಿನ ಅಮಾನವೀಯ ಗುಣಗಳೇ  ಹೆಚ್ಚು  ಗಮನ ಸೆಳೆಯತೊಡಗಿದುವು. ಕೇವಲ ಉಡುಪೇ ಸಿವಿಲೈಸ್ಡ್-ಅನ್ಸಿವಿಲೈಸ್ಡ್ ಎಂದು ತೀರ್ಮಾನಿಸುವುದಾದರೆ, ಮಾನವಕುಲದ ನಾಗರಿಕ ವಿಕಾಸ ಕ್ರಮ ಸರಿದಾರಿಯಲ್ಲಿ ಸಾಗಿಲ್ಲವೆಂದೇ ಅನಿಸುತ್ತದೆ.  ಒಳ್ಳೆಯ ಗುರುಗಳನ್ನು ಪಡೆದ, ಒಳ್ಳೆಯ ಉಡುಪು ತೊಟ್ಟು ಶಾಲೆ ಕಾಲೇಜು ಓದಿದ ಯಾರಿಗೆ ನನ್ನ ವಿಷಾದಭಾವ ಎಂಥದು ಎಂದು ಅರ್ಥವಾದೀತು ನಾನು ಒಳ್ಳೆಯ ಔಪಚಾರಿಕ ಗುರುವನ್ನೂ ಪಡೆಯಲಿಲ್ಲ; ಕಾಲೇಜಂತಿರಲಿ, ಶಾಲೆಯನ್ನೂ ಓದಲಾಗಲಿಲ್ಲ.
ನಾನಿದನ್ನೆಲ್ಲ ಬರೆಯಬೇಕಾಗಿಲ್ಲ ಎಂದು ಒಮ್ಮೊಮ್ಮೆ  ನನಗನಿಸುತ್ತದೆ. ಇದು ನನ್ನ ಆತ್ಮ ಕಥೆಯೆಂದು ಭಾವಿಸುವ ಬದಲು ‘ಶಿಕ್ಷಣ ಕಥೆ’ ಎಂದು ಭಾವಿಸುವುದು ಸೂಕ್ತ. ಯಾಕೆಂದರೆ, ಅವಿದ್ಯಾವಂತ ಆತ್ಮಕಥೆಯನ್ನಾದರೂ ಹೇಗೆ ಬರೆದಾನು
 
9
 
ಇದು ಪ್ರತಿಶತ ನನ್ನ ಆತ್ಮಕಥೆಯಲ್ಲವೆಂದರೂ ಇದರಲ್ಲಿ ನನ್ನ ಆತ್ಮ ಇದ್ದೇ ಇರುತ್ತದೆ. ಬಹಳ ಲೇಖಕರು ಆತ್ಮಕಥೆ ಬರೆದಿದ್ದಾರೆ ಎಂಬ ಕಾರಣಕ್ಕೆ ನಾನೂ ಬರೆಯಬೇಕಾಗಿಲ್ಲ. ಕಾದಂಬರಿಕಾರರು ಆತ್ಮಕಥೆ ಬರೆಯಬಾರದು ಎಂದು ಅನಕೃ ಹೇಳಿದ್ದಾರೆ;  ಕಾದಂಬರಿಕಾರನ ಎಲ್ಲ ಅನುಭವಗಳು, ಅವನು ಮಾಡಿದ ಎಲ್ಲ ಚಿಂತನೆ, ಅವನು ಕಂಡ ಎಲ್ಲ ಪಾತ್ರಗಳು ಅವನ ಕಾದಂಬರಿಯಲ್ಲಿ ಬರುತ್ತವೆ ಎಂಬುದೇ ಈ ಅಭಿಪ್ರಾಯಕ್ಕೆ ಕಾರಣ. ಆದರೆ ತನ್ನೆಲ್ಲ  ಸೃಜನಶೀಲ ಕೃತಿಗಳಾಚೆ ಅವನ ಬರಹದಲ್ಲಿ ಪ್ರಕಟಗೊಳ್ಳದ, ಪ್ರಕಟಗೊಳ್ಳಲಾರದ,  ಲೇಖಕನಾಗಿಯೂ ಲೇಖಕನಲ್ಲದ ಆತ್ಮ-ಅಂತರಾತ್ಮವೊಂದಿದೆ ಎಂಬುದು ನನ್ನ ಅಭಿಪ್ರಾಯ. ನನ್ನೊಳಗಿನ ಆ ಆತ್ಮದ ಧ್ವನಿ ಹೀಗಿದೆ
‘ನಾನು ಕಾದಂಬರಿಕಾರನೆಂದು ನನಗೆ ಅನಿಸುವುದಿಲ್ಲ. ನಾನು ಸಣ್ಣ ಕಥೆಗಳನ್ನು ಬರೆದು ಸಣ್ಣ ಕಥೆಗಾರ ಅಂತಲೂ ಕರೆಸಿಕೊಂಡಿಲ್ಲ.  ಪ್ರಬಂಧಗಳನ್ನು ಬರೆದು ಪ್ರಬಂಧಕಾರನೂ ಆಗಲಿಲ್ಲ. ನಾಟಕಗಳನ್ನು ಬರೆದು ನಾಟಕಕಾರನೂ ಆಗಲಿಲ್ಲ. ‘ನಾನು ಒಬ್ಬ ಲೇಖಕ’ ಎಂದು ಹೇಳಲು ಸಂಕೋಚಪಡುವ ಈ ಕನ್ನಡದ ನೆಲದಲ್ಲಿ, ನನ್ನನ್ನು ಒಬ್ಬ ಲೇಖಕ ಎಂದು ಗುರುತಿಸಿದ ಲೇಖಕರ ಸಂಖ್ಯೆ ತುಂಬಾ ಸಣ್ಣದು. ಇದು ದುಃಖದ ವಿಚಾರ ಎಂದು ನಾನು ತಿಳಿಯುವುದಿಲ್ಲ. ಇದರಲ್ಲೇನಿದೆ ಎಂಬ ಉಪೇಕ್ಷೆಯಿಂದ ಇತರ ಲೇಖಕರ ಕೃತಿಗಳನ್ನು ಓದದ ಲೇಖಕರೇ ಹೆಚ್ಚು.
ಒಬ್ಬ ಆತ್ಮೀಯ ಸ್ನೇಹಿತ ಹೇಳುತ್ತಾನೆ, ‘ನೀನು ಕವಿ’ ಎಂದು. ಆದರೆ ನಾನು ಕವಿಯಾಗಲಿಲ್ಲ. ಕವಿಯಾಗಬಹುದಿತ್ತು, ಬದುಕನ್ನು ಸ್ವಲ್ಪ ಕಡಿಮೆ ಪ್ರೀತಿಸಿದ್ದರೆ, ಅಥವಾ ಕಾವ್ಯವನ್ನು ಬದುಕಿಗಿಂತ ಹೆಚ್ಚು ಪ್ರೀತಿಸಿದ್ದರೆ. ಅಥವಾ ದ.ರಾ. ಬೇಂದ್ರೆ ನನ್ನ ಮೂವತ್ತಮೂರು ಕವಿತೆಗಳ ಸಂಕಲನಕ್ಕೆ ಬರೆದ  ಮುನ್ನುಡಿಯಲ್ಲಿ ‘ಬಹಳ ಕವಿತೆಗಳು ಸಂಸ್ಕೃತ ಪದ ಪುಂಜ ಗುಂಜನ ರಂಜನವಾಗಿದ್ದು ಶಬ್ದಗಳಿಂದ ಭಾರವಾಗಿ ಭಾವದಿಂದ ಬಡಕಲಾಗಿವೆ’  ಎಂದು ಬರೆದಿರದಿದ್ದರೆ. ನಾನು ಕವಿಯಲ್ಲ, ವಿದ್ಯಾಭ್ಯಾಸದಿಂದ ವಂಚಿತನಾದ ಒಬ್ಬ ಹದಿನೆಂಟು ವರ್ಷದ ಹುಡುಗ ಎಂದು ನಾನು ಹೇಗೆ ಬೇಂದ್ರೆಯವರಿಗೆ ಹೇಳಿಯೇನು ನನ್ನ ಪಾಲಿಗೆ ಕವಿತೆ ಮಾತ್ರವೇ ಕವಿತೆಯಾಗಿರುವ ಬೇಂದ್ರೆಯನ್ನು ನಾನು ಕಣ್ಣಾರೆ ಕಂಡೇ ಇಲ್ಲ.
 
ಕವಿ, ಲೇಖಕ, ಅದು ಇದು ಯಾವುದೂ ಅಲ್ಲ; ಒಟ್ಟಿನಲ್ಲಿ, ನಾನು ಒಬ್ಬ ಮನುಷ್ಯನಾದುದರಿಂದ, ಮನುಷ್ಯರೆಡೆಯಲ್ಲಿ  ಒಬ್ಬ ಮನುಷ್ಯ ಎಂದು ಗುರುತಿಸಲ್ಪಡುವುದರಲ್ಲಿ ಎಲ್ಲ ಸಂತೋಷವನ್ನೂ ಕಾಣಬೇಕು ಎಂದುಕೊಂಡಿದ್ದೇನೆ. ನನ್ನ ಮಕ್ಕಳೂ ಅಷ್ಟೇ, ನನ್ನನ್ನು ಅಪ್ಪ ಎಂದು ಪರಿಭಾವಿಸಿ ಅಪ್ಪ ಎಂದು ಕರೆಯುವಾಗ ನನಗಾಗುವ ಸಂತೋಷ ಅವರು ನನ್ನನ್ನು ಕವಿ, ಕಾದಂಬರಿಕಾರ, ನಾಟಕಕಾರ ಎಂದು ಪರಿಭಾವಿಸಿ ಕರೆದರೆ ಆಗಲಿಕ್ಕಿಲ್ಲ. ಅವರಿಗೂ ಅದು ಗೊತ್ತು, ಅವರು ಕೂಡ ಸಂತೋಷವನ್ನು ಕಾಣುವುದು ಅಪ್ಪ ಎಂದು ಪರಿಭಾವಿಸಿ ಅಪ್ಪ ಎಂದು ಕರೆದಾಗಲೇ. ನಾವು ಮಾಡುವುದೆಲ್ಲವೂ ನಾವು ಮನುಷ್ಯರಾಗಿ ಬದುಕುವ ಪ್ರಯತ್ನಗಳೇ. ಮನುಷ್ಯನಾಗದೆ ಮತ್ತೇನೇನೋ ಆಗುವುದರಲ್ಲಿ ಸಂತೋಷ ಎಲ್ಲಿದೆ ಹುಟ್ಟುವುದು ಮನುಷ್ಯ, ಸಾಯುವುದು ಮನುಷ್ಯ; ಲೇಖಕ ಅಲ್ಲ. ರಾಜನಾದರೂ ಅಷ್ಟೇ, ಮಂತ್ರಿಯಾದರೂ ಅಷ್ಟೇ. ಉನ್ನತ ಅಧಿಕಾರಿಯಾದರೂ ಅಷ್ಟೇ. ಮತ್ತೇನೋ ಆದರೂ ಅಷ್ಟೇ. ಉಸಿರು ನಿಲ್ಲುವ ಹೊತ್ತು  ಕೇವಲ ಮನುಷ್ಯ; ಉಸಿರು ನಿಂತ ಮೇಲೆ ಮನುಷ್ಯ ಕೂಡ ಅಲ್ಲ. ಯಾವ್ಯಾವುದೋ ಸಂದರ್ಭದಲ್ಲಿ ನನ್ನ ತಂದೆಯವರು ಹಾಡಿಕೊಳ್ಳುತ್ತಿದ್ದರು, ‘ಬಿನ್ನಣದ ಮನೆಗಟ್ಟಿ ಕೋಟೆ ಕೊತ್ತಳವಿಕ್ಕಿ, ಮುನ್ನ ಶತ ಕೋಟಿ ರಾಯರುಗಳಾಳ್ದಾ  ನೆಲನ ತನ್ನದೆಂದೆನುತ ಶಾಸನವ ಬರೆಸಿ, ಚೆನ್ನಿನವನಸುವಳಿಯೆ ಹೊರಗೆ ಹಾಕುವರು’ ಎಂದು. ಅಂದು ಅದರ ಅರ್ಥವೇನೆಂದು ನಾನು ಅವರನ್ನು ಕೇಳಿದಾಗ ನನಗೆ ಒಂಬತ್ತು-ಹತ್ತು ವರ್ಷ. ಅದು ಅವರ ಕಷ್ಟದ ದಿನಗಳು. ಅವರು ಗದ್ದೆಯ ಕೆಸರಲ್ಲಿದ್ದರು, ನಾನೂ ಗದ್ದೆಯ ಕೆಸರಲ್ಲಿದ್ದೆ.  ಸುಮಾರು ನಲ್ವತ್ತೈದು ವರ್ಷಗಳಿಗಿಂತಲೂ ಹೆಚ್ಚು ಕಾಲ ದುಡಿದ ಯಕ್ಷಗಾನ ಕಲಾವಿದ ಮತ್ತೆ ಕೆಸರಲ್ಲಿ ಮೊಸರು ಹುಡುಕುತ್ತಲಿದ್ದ.  ಆ ದೃಶ್ಯ ಈಗಲೂ ನನ್ನ ಕಣ್ಣ ಮುಂದೆ ಕಟ್ಟಿದಂತಿದೆ. ಆ ಹಾಡನ್ನು ನಾನು ನೂರಾರು ಬಾರಿ ಜ್ಞಾಪಿಸಿಕೊಂಡಿದ್ದೇನೆ, ಈಗಲೂ ಜ್ಞಾಪಿಸಿಕೊಳ್ಳುತ್ತೇನೆ. ಆದ್ದರಿಂದಲೇ ಯಾರಾದರೂ ನನ್ನನ್ನು  ಗುರುತಿಸಲಿ ಎಂದು ನನಗೆ ಅನಿಸುವುದೇ ಇಲ್ಲ. ನಾವು ಮಾಡುವುದೇನೋ ಅದೇ ನಮ್ಮ ಗುರುತು. ಆ ಗುರುತು ಇರುವ ವರೆಗೆ  ‘ನಾನು’ ಇರುತ್ತದೆ. ಎಲ್ಲರೂ ಒಂದು ದಿನ ಸಮಾನರಾಗುತ್ತಾರೆ. ಮ್ಯಾಕ್ಸಿಮ್ ಗಾರ್ಕಿಯನ್ನು ಅವನು  ತನ್ನ ಬಾಲ್ಯದಲ್ಲಿ ಓದಿದ ಮೊದಲ ಕತೆ ‘ದಿ ನೈಟಿಂಗೇಲ್’ನಲ್ಲಿದ್ದ  ‘‘ಚೀಣಾದಲ್ಲಿ  ಜನರೆಲ್ಲ ಚೀಣೀಯರೇ. ಚಕ್ರವರ್ತಿಯೂ ಚೀಣೀಯನೇ” ಎಂಬ ವಾಕ್ಯ ಮೋಡಿಗೊಳಿಸಲು ಏನು ಕಾರಣವಿತ್ತೋ ಆ ಕಾರಣ ನನಗೂ ಇದೆ. ಅಷ್ಟೇ ಅಲ್ಲ, ಗಾರ್ಕಿಯ ಸ್ವಂತ ಕತೆಯ ಈ ವಾಕ್ಯಗಳು ನನ್ನ ಕಣ್ಣ ಮುಂದೆ ಒಂದು ಪರಿಚಿತ ಲೋಕವನ್ನು ತಂದು ನಿಲ್ಲಿಸುತ್ತವೆ
 
‘‘ತುಂಬಾ ಖಾಲಿ ಸಮಯ ಕಳೆಯುತ್ತಿತ್ತು. ನನ್ನ ಅಮ್ಮನ ಜೊತೆ ಕಲ್ಲುಮನೆಯೊಂದರ ನೆಲಮಾಳಿಗೆಯಲ್ಲಿ ವಾಸಿಸಲು ಕಳಿಸಿಕೊಡಲಾಯಿತು. ಅಮ್ಮ ಕೂಡಲೇ ನನ್ನನ್ನು ಶಾಲೆಗೆ ಸೇರಿಸಿದಳು. ಮೊದಲ ದಿನದಿಂದಲೇ ನಾನು                                                        ಶಾಲೆಯನ್ನು ದ್ವೇಷಿಸತೊಡಗಿದೆ.  ನಾನು ಅಮ್ಮನ ಒಂದು ಜೊತೆ ಪಾದರಕ್ಷೆ  ಹಾಕಿಕೊಂಡು, ಅಜ್ಜಿಯ ರವಿಕೆಯಿಂದ ಹೊಲಿದ ಕೋಟು ತೊಟ್ಟು, ಒಂದು ಹಳದಿ ಅಂಗಿ ಹಾಗೂ ಒಂದು ಉದ್ದ  ಷರಾಯಿ ಧರಿಸಿ ಹೋಗುತ್ತಿದ್ದೆ. ಇದು ತಕ್ಷಣವೇ ನನ್ನನ್ನು ಪರಿಹಾಸ್ಯ ಮಾಡುವಂತೆ ಎಲ್ಲರನ್ನೂ ಪ್ರೇರಿಪಿಸುತ್ತಿದ್ದಿತು. ನನ್ನ ಹಳದಿ ಅಂಗಿಯಂತೂ ನನಗೆ ‘ಏಸ್ ಆಫ್ ಡಯಮಂಡ್ಸ್’ ಎಂಬ ಅಡ್ಡ ಹೆಸರು ತಂದಿತು’’.
 
 
10
 
ಬದುಕನ್ನು ನಾನಷ್ಟೊಂದು ಗಾಢವಾಗಿ  ಪ್ರೀತಿಸಿರಲಿಲ್ಲವೆಂದು ನನಗೆಷ್ಟೋ ಬಾರಿ ಅನಿಸಿದೆ. ಗಾಢವಾಗಿ ಪ್ರೀತಿಸಲು ಅಂಥ ಅದ್ಭುತ ಬದುಕಿನಲ್ಲಿ ನನಗೆ ಯಾವತ್ತೂ ಕಾಣಿಸಿರಲಿಲ್ಲ, ಈಗಲೂ ಕಾಣಿಸುತ್ತಿಲ್ಲ.  ಯಾರು ಸತ್ತರೂ ಜಗತ್ತು  ನಿಲ್ಲುವುದಿಲ್ಲ.  ಅದು ಎಲ್ಲವನ್ನೂ ಹಿಂದೆ ಹಾಕಿ ಮುಂದೆ ಹೋಗುತ್ತದೆ. ಜಗತ್ತು ಮಹಾತ್ಮರನ್ನು ಕೂಡ ಮರೆಯುತ್ತದೆ. ಸನ್ಮಾನಿಸಲ್ಪಟ್ಟವರೇ ಅವಮಾನಕ್ಕೆ ಗುರಿಯಾಗುತ್ತಾರೆ. ಒಂದು ಕಾಲದಲ್ಲಿ ಎದ್ದು ನಿಂತ ಮೂರ್ತಿಗಳು  ಇನ್ನೊಂದು ಕಾಲದಲ್ಲಿ ನೆಲ ಕಚ್ಚುತ್ತವೆ.  ಬಹಳ ಬಡತನದ ನಂತರ ಬದುಕಿನಲ್ಲಿ ಭಾರೀ ಸಮೃದ್ಧಿಯನ್ನು ಕಂಡವರಿದ್ದಾರೆ. ಅವರಲ್ಲೆಷ್ಟೋ ಮಂದಿ ಅದಕ್ಕೆ ಕಾರಣನಾದ ಪರಮಾತ್ಮನನ್ನು ಚಿತ್ರ ವಿಚಿತ್ರವಾದ ರೀತಿಯಲ್ಲಿ ಪೂಜಿಸುತ್ತಾರೆ. ಅವನನ್ನು ಪುನಃ ಪುನಃ ಕಾಣಲು ಎಲ್ಲೆಲ್ಲಿಗೋ ಹೋಗುತ್ತಾರೆ.  ಆದರೆ ಅವರ ಈ ಸಮೃದ್ಧಿಯ ಪಕ್ಕದಲ್ಲಿ  ಯಾವ ಪ್ರಯತ್ನದಿಂದಲೂ ಸಮೃದ್ಧಿಯನ್ನು ಕಾಣದ ಸಾವಿರಾರು ಮಂದಿ ಇರುತ್ತಾರೆ. ಕ್ಷಾಮ ಡಾಮರಕ್ಕೆ, ನೆರೆ ಬಿರುಗಾಳಿ ಭೂಕಂಪಕ್ಕೆ ಸಿಲುಕಿ ಅರ್ಧ ಸತ್ತು ಪೂರ್ತಿ ಸಾಯಲಾಗದವರು ಕೂಡ  ಇರುತ್ತಾರೆ. ಅವರು ಯಾವ ರೀತಿ ದೇವರನ್ನು ಪೂಜಿಸಬೇಕು ಎಂಬ ಪ್ರಶ್ನೆ ನನ್ನನ್ನು ಕಾಡುವುದುಂಟು. ಯಶಸ್ಸಿನ ತುತ್ತತುದಿಗೇರಿದ್ದೇವೆ ಎಂದುಕೊಳ್ಳುವ ಮಂದಿ ತಮ್ಮ ಬದುಕಿನ  ಸಾಮಾನ್ಯ ಕ್ರಿಯೆಗಳನ್ನೇ ಅಗಾಧವಾಗಿ ಮೋಹಿಸಿ, ಬೇರೆ ಬೇರೆ ದೇವರ ಉತ್ಸವಗಳ ಹೆಸರಿನಲ್ಲಿ ಅವುಗಳಿಗೆ ಬೇರೆ ಬೇರೆ ಸವಿ ಮತ್ತು  ರಂಗು ಹಾಕಿ  ದಿವ್ಯಾನಂದದಿಂದ ಮೆಲ್ಲುವುದನ್ನು ನಾನು ಕಂಡಿದ್ದೇನೆ. ಈ ಕ್ರಿಯೆಗೆ ಅವರು ಮಾಡುವ ದುಂದುವೆಚ್ಚ ನನ್ನಂಥ ಸಾಮಾನ್ಯನನ್ನು ಬೆರಗಾಗಿಸುತ್ತದೆ. ಈ ತೆರನ ಮೋಹ ನನಗೆ ಅಸಹ್ಯವೆನಿಸುತ್ತದೆ. ಮೈಮೇಲೆ ತೂಗಾಡಿಸುವ ಆಭರಣಗಳ ರಾಶಿಯಿಂದ, ಮದುವೆಯಲ್ಲಿ ಮಹಲುಗಳನ್ನು  ಸಿಂಗರಿಸುವ ಲಕ್ಷೋಪಲಕ್ಷ ವಿದ್ಯುದ್ದೀಪಗಳ ವರೆಗೆ ಎಲ್ಲಾ ಕ್ರಿಯೆಯೂ ಈ ಮೋಹದ ಪ್ರತೀಕಗಳೇ ಆಗಿವೆ. ಇವೆಲ್ಲವೂ ತುಂಬಾ ಅಸಹ್ಯ.
ಮಗು ಚಾಕಲೇಟನ್ನು ಸವಿಯುವಂತೆ ಬದುಕನ್ನು ಸವಿಯುವ ರೀತಿ  ಬೇರೆ. ಇರುವ ಒಂದೇ ಬದುಕನ್ನು ಅರ್ಥ ಮಾಡಿಕೊಂಡು, ಬದುಕುವಿಕೆಯಲ್ಲಿ ಸಂತೋಷವನ್ನು ಕಾಣವ ರೀತಿ ಬೇರೆ. ಇದಕ್ಕಾಗಿ ಒಬ್ಬ ವ್ಯಕ್ತಿಯ ವ್ಯಕ್ತಿತ್ವವನ್ನು ಬೆಳೆಸಿ ಅದಕ್ಕೊಂದು ಆಕಾರ ನೀಡುವವರು ಆತನ ತಾಯಿ-ತಂದೆ, ಗುರುಗಳು, ಹಿರಿಯರು. ಎಲ್ಲರಿಗಿಂತ ಗುರುಗಳೇ ಮುಖ್ಯ. ಯಾಕೆಂದರೆ, ತಾಯಿತಂದೆ ಅವಿದ್ಯಾವಂತರಿರಬಹುದು. ವಿದ್ಯಾವಂತರಾಗಿದ್ದರೂ ಅವರಿಗೆ ಎಲ್ಲಾ ವಿಚಾರಗಳ ಕುರಿತು ಅರಿವು, ಮಾಹಿತಿ ಇರುವುದಿಲ್ಲ.  ಈ ಕಾರಣದಿಂದಲೇ ತಾಯಿ ಅಥವಾ ತಂದೆ ಪರಿಪೂರ್ಣ ಗುರುವಾಗುವುದು ಕಷ್ಟ ಸಾಧ್ಯ. ಆದ್ದರಿಂದಲೇ ಸಮಾಜದಲ್ಲಿ  ಗುರುವಿನ ಸೃಷ್ಟಿಯಾದದ್ದು. ಗುರುವಾದವನು ಯಾರೇ ಆಗಿರಲಿ, ಅವನು ವಿದ್ಯಾರ್ಥಿಯ ಮನಸ್ಸಿನಲ್ಲಿ ಒಂದು ಶಿಲ್ಪದಂತೆ ಶಾಶ್ವತವಾಗಿರುತ್ತಾನೆ. ಅವನಿಗೆ ವಯಸ್ಸಾಗುವುದಿಲ್ಲ. ಅವನಿಗೆ ಸಾವು ಇಲ್ಲ. ಅಂಥ ಒಬ್ಬ ಒಳ್ಳೆಯ ಗುರು ಪ್ರತಿಯೊಬ್ಬರಿಗೂ ಸಿಗಬೇಕು. ಹಾಗಾದರೆ, ಈ ಪ್ರಪಂಚ, ಈ ಸಮಾಜ ಈಗಿರುವುದಕ್ಕಿಂತ ಹತ್ತು ಪಟ್ಟು ಚೆನ್ನಾಗಬಹುದು. ಅಂಥ ಒಬ್ಬ ಒಳ್ಳೆಯ ಗುರು ನನಗೆ ಮತ್ತು ನನ್ನ ಜೊತೆಯಲ್ಲಿರುವ ನನ್ನಂಥವರಿಗೆ ಸಿಗದಿರುವ ಬಗ್ಗೆ ನನಗೆ ದುಃಖವಿದೆ. ಬೇರೇನೂ ಬೇಡ, ಈ ಹುಡುಗನಲ್ಲಿ ಲೇಖನಿಯನ್ನು ಮಸಿಯಲ್ಲಿ ಅದ್ದಿ ಗಂಟೆಗಟ್ಟಲೆ ಒಂದೆಡೆ ಕುಳಿತು ಬರೆಯುವ ಗುಣವಿದೆ ಎಂಬುದನ್ನಾದರೂ ಕಂಡುಕೊಳ್ಳಬಲ್ಲ ಒಬ್ಬ ಗುರುವನ್ನಾದರೂ ನಾನು ಕಾಣಲಿಲ್ಲವಲ್ಲ ಎಂಬುದೇ ಆ ದುಃಖ.
ಆದರೂ ನನಗೆ ಗುರುವೇ ಇರಲಿಲ್ಲ ಎಂದು ನಾನು ದುಃಖಿಸಕೂಡದು. ನಾನು ಏಳನೆಯ ತರಗತಿಯಲ್ಲಿರುವಾಗ ನನ್ನ  ಓದಿನ ಹಸಿವನ್ನು ಗುರುತಿಸಿ, ಪರೀಕ್ಷೆಯ ಉತ್ತರ ಪತ್ರಿಕೆಗಳಲ್ಲಿ ನಾನು ಬರೆಯುವ ಭಾಷೆಯನ್ನು ಕಂಡು ನನಗೆ ಓದಲು  ಪುಸ್ತಕಗಳನ್ನು ಕೊಟ್ಟ ಇಬ್ಬರು ಅಧ್ಯಾಪಿಕೆಯರಿದ್ದಾರೆ. ಎಂಟನೆಯ ತರಗತಿಯಲ್ಲಿ ನನ್ನನ್ನು ತರಗತಿಯ ಹನ್ನೆರಡು ಮಕ್ಕಳಿಗೆ ಪುಸ್ತಕ ಹಂಚುವ ‘ಲೈಬ್ರೆರಿಯನ್’ ಮಾಡಿದ್ದರಿಂದಾಗಿ ಎಲ್ಲಾ ಪುಸ್ತಕಗಳನ್ನು ಓದುವ ಅವಕಾಶ ನನಗೆ ಸಿಕ್ಕಿತು. ಶರಶ್ಚಂದ್ರರ, ಬಂಕಿಮ್ಚಂದ್ರ ಚಟ್ಟೋಪಾಧ್ಯಾಯರ, ಕೊರಟಿ ಶ್ರೀನಿವಾಸರಾಯರ ಕಾದಂಬರಿಗಳನ್ನು ನಾನು ಓದಿದ್ದು ಆಗ. ಅವೆಲ್ಲ ನನಗೆ ಆಗ ಕಾಣಿಸಿದ್ದು  ಕತೆಗಳಾಗಿ, ಕಾದಂಬರಿಗಳಾಗಿ ಅಲ್ಲ. ಸ್ವಾತಂತ್ರ ್ಯಕ್ಕಾಗಿ ನಡೆದ ಹೋರಾಟವೇ ಮುಖ್ಯ ವಸ್ತುವಾಗುಳ್ಳ ಕಾದಂಬರಿಗಳನ್ನು ನಾನು ಇತಿಹಾಸ ಎಂಬ ತಪ್ಪು ಕಲ್ಪನೆಯಿಂದಲೇ ಓದಿದೆ. ನನ್ನ ತಪ್ಪನ್ನು ತಿದ್ದುವವರೇ ಇರಲಿಲ್ಲ!    ಇತಿಹಾಸ ಬೇರೆ, ಐತಿಹಾಸಿಕ ಕಾದಂಬರಿ ಬೇರೆ, ಐತಿಹಾಸಿಕ ಕಾಲ್ಪನಿಕ ಕಾದಂಬರಿ ಬೇರೆ ಎಂದು ನಾನು ಅರ್ಥಮಾಡಿಕೊಂಡದ್ದು ಮತ್ತೂ ಎರಡು ವರ್ಷಗಳ ಬಳಿಕ.  ಒಮ್ಮೆ, ಐತಿಹಾಸಿಕ-ಕಾಲ್ಪನಿಕ ಕಾದಂಬರಿಯಲ್ಲಿ ಬರುವ ಸ್ವಾತಂತ್ರ ್ಯ ಹೋರಾಟದ ಪ್ರಕರಣವನ್ನು ನಿಜವಾಗಿ ನಡೆದದ್ದೆಂದು ಪ್ರಬಂಧದಲ್ಲಿ ಉದ್ಧರಿಸಿ ಕನ್ನಡ ಅಧ್ಯಾಪಿಕೆಯನ್ನು ಗೊಂದಲಕ್ಕೊಳಗಾಗಿಸಿ, ವಾದಿಸಿ ಅವರದನ್ನು ನಂಬುವಂತೆ ಮಾಡಿದ್ದನ್ನು ವರ್ಷಗಳ ನಂತರ  ನೆನೆದುಕೊಂಡು  ‘ಛೆ  ಎಂಥ ಅನ್ಯಾಯವಾಯಿತು ‘ಎಂದು ನೊಂದುಕೊಂಡದ್ದು ಕೂಡ ಇದೆ!
 
11
ನನ್ನ ತಂದೆ ವರ್ಷದಲ್ಲಿ ಆರು ತಿಂಗಳು ಯಕ್ಷಗಾನ ಕಲಾವಿದ, ಅನಂತರ ಆರು ತಿಂಗಳು ಕೃಷಿಕ. ಅಂದರೆ, ಬೇಸಗೆಯ ಆರು ತಿಂಗಳು ಯಕ್ಷಗಾನ-ತಿರುಗಾಟ, ಮಳೆಗಾಲದ ಆರು ತಿಂಗಳು ಕೃಷಿ ಮತ್ತು ಬದುಕಿನೊಡನೆ ಹೋರಾಟ. ಚೂರುಪಾರು ತಂದೆಯ ಜೊತೆಯಲ್ಲಿ ಕೃಷಿಯ ಕೆಸರು ಮತ್ತು ಮಣ್ಣಿನಲ್ಲಿ ಕತ್ತಿ ಹಾರೆ ಗುದ್ದಲಿಯೊಡನೆ ನನ್ನಿಂದಾಗುವಷ್ಟು ಹೊರಳಾಡುತ್ತಾ, ಉಳಿದ ಹೊತ್ತಿನಲ್ಲಿ ಮನೆಯಲ್ಲಿದ್ದ ಪೌರಾಣಿಕ ಕಾವ್ಯ ಗ್ರಂಥಗಳು, ಮುಖ್ಯವಾಗಿ, ಜೈಮಿನಿ ಭಾರತ, ಅನುಭವಾಮೃತ, ನಳಚರಿತ್ರೆ, ತೊರವೆ ರಾಮಾಯಣ, ಸೋಮೇಶ್ವರ ಶತಕ ಕನಕದಾಸ ಪುರಂದರದಾಸರ ಕೀರ್ತನೆಗಳು, ಹತ್ತೈವತ್ತು ಯಕ್ಷಗಾನ ಪ್ರಸಂಗಗಳು ಮುಂತಾದವುಗಳಲ್ಲಿ ಮೂರು-ನಾಲ್ಕನೆಯ ತರಗತಿಯಲ್ಲಿರುವಾಗಲೇ ಅವು ಏನು ಎಂಥದು ಎಂದು ತಿಳಿಯದೇನೇ ನಾಲಿಗೆಗೊಂದು ವ್ಯಾಯಾಮವೋ ಎಂಬಂತೆ, ಕೆಲವನ್ನು ಆರಿಸಿ ಓದುವ ಗಿಳಿಪಂಡಿತನಾಗಿದ್ದೆ. ಜೈಮಿನಿ ಭಾರತದಲ್ಲಿನ ಪ್ರಕೃತಿ ವರ್ಣನೆ, ನಳಚರಿತ್ರೆಯ ಕಾಡಿಗೆ ಬೆಂಕಿ ಹಿಡಿದು ಉರಿಯುವಾಗಿನ ವರ್ಣನೆ, ಅನುಭವಾಮೃತದ ಪದ್ಯಗಳು ಇತ್ಯಾದಿ ಒಂದಷ್ಟು ಈಗಲೂ ನೆನಪಿಗೆ ಬರುತ್ತವೆ. ತಂದೆ ಕೈಗೆ ಸಿಕ್ಕಾಗಲೆಲ್ಲಾ ಅವರ ಕೈಗೆ ಪುಸ್ತಕ ಕೊಟ್ಟು ಓದಿ ಅರ್ಥ ಹೇಳಲು ಪೀಡಿಸುತ್ತಿದ್ದೆ. ಹಾಗೆಂದರೇನು ಹೀಗೆಂದರೇನು ಎಂದು ಜೈಮಿನಿ ಭಾರತದ ಸಾಲನ್ನೊ, ಸೋಮೇಶ್ವರ ಶತಕದ ಸಾಲನ್ನೋ ಓದಿ ತೋರಿಸುತ್ತಿದ್ದೆ, ನಾನು ಕೇಳಿದ ಪ್ರತಿ ಬಾರಿಯೂ ತಂದೆ ಪ್ರೀತಿಯಿಂದ ಅರ್ಥ ವಿವರಿಸಿ ಹೇಳುತ್ತಿದ್ದರು. ಕೆಲವು ಸಲ ಸುಶ್ರಾವ್ಯವಾಗಿ ಹಾಡಿತೋರಿಸುತ್ತಿದ್ದರು. ಭಾಮಿನಿ ಷಟ್ಪದಿಯಲ್ಲಿದ್ದ ನಳಚರಿತ್ರೆಯ ಒಂದಷ್ಟು ಪದ್ಯಗಳು ಐದನೇ ತರಗತಿಯ ಪಠ್ಯ ಪುಸ್ತಕದಲ್ಲಿದ್ದು ಕಂಠಪಾಠವಾಗಿ ನಮ್ಮ ದನಕರುಗಳನ್ನು ಸಂಜೆಗೆ ಮನೆಗೆ ಅಟ್ಟಿಕೊಂಡು ಬರುವಾಗ ಹಾಡಿಕೊಳ್ಳುತ್ತಿದ್ದೆ. ನಮ್ಮ ಮನೆಯ ಸುತ್ತು ಮುತ್ತ ವಿಸ್ತಾರವಾದ ಪ್ರದೇಶದಲ್ಲಿ  ಗೇರು, ಮಾವು, ಹಲಸಿನ ಮರಗಳು. ಅವುಗಳನ್ನು ಏರಿಕುಳಿತು ಭಾಮಿನಿ ಷಟ್ಪದಿಯಲ್ಲಿರುವ ಪದ್ಯಗಳನ್ನು ಹಾಡುತ್ತಿದ್ದರೆ, ಅದಕ್ಕಿಂತ ದೊಡ್ಡ ಮಜಾ ಬೇರೆ ಇಲ್ಲ.  ನಾನು ಕೂಡ ಭಾಮಿನಿ ಷಟ್ಪದಿಯಲ್ಲಿ ಚಿತ್ರ ವಿಚಿತ್ರವಾದ ಪದ್ಯಗಳನ್ನು ಸೃಷ್ಟಿಸುತ್ತಿದ್ದೆ.  ಯಾರೋ ಕೆಲವರು ತಂದೆಯವರಲ್ಲಿಗೆ ಯಕ್ಷಗಾನದ ನೃತ್ಯ ಕಲಿಯಲು ಬರುತ್ತಿದ್ದರು. ಅವರ ಕಲಿಕೆಯನ್ನು ವೀಕ್ಷಿಸುತ್ತಾ ಕುಳಿತುಕೊಳ್ಳುತ್ತಿದ್ದೆ. ಅವರ ವಕ್ರ ವಕ್ರ ಕುಣಿತವನ್ನು ಕಂಡು ನಗು ಬರುತ್ತಿತ್ತು. ನಗುವಂತಿರಲಿಲ್ಲ. ಅವರು ಹೋದ ಬಳಿಕ ನಾನು ವೀಕ್ಷಿಸಿದ ದೃಶ್ಯ ಒಂದು ಭಾಮಿನಿ ಷಟ್ಪದಿಯ ರೂಪ ತಾಳಿ ಮನೆಯವರೆಲ್ಲರನ್ನು ನಗಿಸುತ್ತಿತ್ತು. ತಂದೆ ನನ್ನ ಈ ಕೆಲಸವನ್ನು  ಮೆಚ್ಚದಿದ್ದರೂ ಭಾಮಿನಿ ಷಟ್ಪದಿಯ ಮೇಲೆ ನಾನು ಸಾಧಿಸಿದ ಹಿಡಿತವನ್ನು ಮೆಚ್ಚಿರಲೇಬೇಕೆನಿಸುತ್ತದೆ. ತಂದೆ ತನ್ನ ಕೃಷಿ ಕೆಲಸದ ನಡುವೆ ಒಮ್ಮೊಮ್ಮೆ  ಯಕ್ಷಗಾನದ ಯಾವುದೋ ಒಂದು ಹಾಡನ್ನು ಹಾಡುತ್ತಿದ್ದರು. ತಕ್ಷಣ ನಾನು ಅದರ ಅರ್ಥವೇನು,  ಯಾವ ಪ್ರಸಂಗ ಯಾರು ಯಾವಾಗ ಹೇಳಿದ್ದು ಎಂದೆಲ್ಲ ಹೇಳಲು ಪೀಡಿಸುತ್ತಿದ್ದೆ. ನನ್ನ ಸತತವಾದ ಪೀಡೆಯಿಂದಾಗಿ ಅವರು ಕೆಲವು ಬಾರಿ ಹಾಡಿಕೊಳ್ಳಲು ಮನಸ್ಸಾದರೂ ಹಾಡದೆ  ಸುಮ್ಮನಿದ್ದರೆ ಆಶ್ಚರ್ಯವಿಲ್ಲ. ನನಗಾದರೋ ಆಗಲೂ ಈಗಲೂ ಶಬ್ದಗಳ ಹೊರಗಿನ ದನಿ ಮತ್ತು  ಸ್ವರ ಮಾಧುರ್ಯಕ್ಕೂ ಮಿಗಿಲಾಗಿ  ಶಬ್ದದೊಳಗೆ ಅಡಗಿರುವ ಬನಿ ಮತ್ತು ಗೂಢದ ಕಡೆಗೆ ಒಲವು ಹೆಚ್ಚು..
ಬಯಲಾಟದ ಹಲವು ವೇಷಗಳಲ್ಲಿ ನಾನು ತಂದೆಯವರನ್ನು ಕಂಡಿದ್ದೇನೆ. ಎಲ್ಲಾ ನಾನು ಏಳನೆಯ ತರಗತಿ ತಲಪುವುದಕ್ಕಿಂತ ಮೊದಲು. ಅಮ್ಮನಾದರೋ ನಾನು ಹುಟ್ಟುವುದಕ್ಕೆ ಮೊದಲೇ ನೂರಕ್ಕೂ ಹೆಚ್ಚು ಯಕ್ಷಗಾನ ಬಯಲಾಟಗಳನ್ನು ನೋಡಿದ್ದರು. ಆ ಕಾಲದಲ್ಲಿ ಬಯಲಾಟವೆಂದರೆ ಬರಿ ಬಯಲಲ್ಲಿ  ಕುಳಿತು ಇಡೀ ರಾತ್ರಿ ಮೆಲ್ಲುವ  ಪೌರಾಣಿಕ ಕಥೆಗಳ ಪಾಯಸ ಮತ್ತು ಕನ್ನಡದ ಮೊಸರನ್ನವೇ ಆಗಿತ್ತು.
 
ನಾನು ಮನೆಯಲ್ಲಿ ಅಪ್ಪನ ಜೊತೆಗೇ ಇರುವ ಕಾಲಕ್ಕೆ ಅಪ್ಪ ‘ಯಕ್ಷಗಾನ’ ಕಲಾವಿದ ಅಥವಾ ‘ಯಕ್ಷಗಾನ ವೇಷಧಾರಿ’ ಅಥವಾ  ಆಗ ಜನಪ್ರಿಯವಾಗಿ ‘ಆಟದವನು’ ಎಂದು ಕರೆಯಲಾಗುವ  ವೃತ್ತಿಯಿಂದ ಬಹುತೇಕ ಹೊರಬಂದಿದ್ದರು. ನಿವೃತ್ತಿಗೆ ಆ ಹೊತ್ತಿನ ಮುಖ್ಯ ಕಾರಣ ಇಡೀ ಕುಟುಂಬವನ್ನು ಬಾಧಿಸಿದ ಸಿಡುಬು. ಅಪ್ಪನ ಪ್ರಾಯ ಕೂಡ ಅರ್ವತ್ತಕ್ಕೆ ಹತ್ತಿರವಾಗಿತ್ತು. ಸುಮಾರು ನಲ್ವತ್ತೈದು ವರ್ಷಗಳಿಗಿಂತಲೂ ಹೆಚ್ಚು  ಕಾಲ ಪ್ರತಿ ವರ್ಷ ಆರು ತಿಂಗಳದಾಗಿದ್ದ  ವೃತ್ತಿಯ ಬಗ್ಗೆ ಅವರು ‘ಆಟದಲ್ಲಿ ಏನಿದೆ, ಊಟ ಮಾತ್ರ’ ಎನ್ನುತ್ತಿದ್ದರು. ಸಂಬಳ ಕಡಿಮೆ ಎಂಬುದಷ್ಟೇ ಅಲ್ಲ; ಅದರಲ್ಲಿಯೂ ಪಾವತಿಗಿಂತ, ವರ್ಷವೂ ಖಾಯಂ ‘ಬಾಕಿ’ ಯಾಗಿ ಒಂದು ಗಣನೀಯ ಮೊತ್ತ  ಖೋತಾ ಆಗುತ್ತಿತ್ತು. ಒಂದೆರಡು ವರ್ಷ ಮೇಳವನ್ನು ಅಪ್ಪನೇ ನಡೆಸಿದ್ದೂ ಇತ್ತು. ಕುಂಬಳೆ ಮೇಳವೊ ಇಚ್ಲಂಪಾಡಿ ಮೇಳವೊ ಯಾವುದೋ  ಒಂದು ಕೆಲವು ವರ್ಷ ಅವರದೇ ಆಗಿತ್ತು. ಅದರಲ್ಲಿ ಲಾಭಕ್ಕಿಂತ ಕಷ್ಟ ನಷ್ಟಗಳೇ ಹೆಚ್ಚು.
ತಂದೆ ಮನೆಯಲ್ಲೇ ಇರತೊಡಗಿದಾಗ ನನಗೆ ಸಂತೋಷವಾಯಿತು. ರಜಾದಿನಗಳಲ್ಲಿ ನಾನು ಅವರ ಜೊತೆ ಮಣ್ಣಿನಲ್ಲಿ ಕೆಲಸ ಮಾಡುತ್ತಿದ್ದೆ. ಗುಡ್ಡವನ್ನು ಕಡಿದು ಸಮತಟ್ಟು ಮಾಡಿ ಹೊಲಮಾಡುವುದು, ಕಾಯಿಪಲ್ಲೆ ಬೆಳೆಯುವುದು, ಗಿಡಗಳಿಗೆ ನೀರೂಡಿಸುವುದು ಇವೇ ಮುಖ್ಯ ಕೆಲಸಗಳು.  ಅರೆಬರಡು ಭೂಮಿಯಲ್ಲಿ  ಬೆಳೆಯುತ್ತಿದ್ದುದಾದರೂ ಏನು ಮುಖ್ಯವಾಗಿ ಗೇರು ಮರಗಳು. ಕೆಲವು ತೆಂಗಿನ ಮರಗಳು. ಹೊಲದಲ್ಲಿ ಮಳೆಗಾಲದಲ್ಲಿ ಒಂದು ಬೆಳೆ; ಅಂದರೆ, ಮಳೆ ಅನುಕೂಲವಾಗಿ ಸುರಿದರೆ ಐದಾರು ತಿಂಗಳ ಖರ್ಚಿಗಾಗುವಷ್ಟು ಅಕ್ಕಿ. ಮಳೆಗಾಲದ ಮೂರು-ನಾಲ್ಕು ತಿಂಗಳು ಒಂದಷ್ಟು ಜಾಜಿಯ ಹೂವು ಅದನ್ನು ಹೆಣೆದು ಕಾಸರಗೋಡು ಪೇಟೆಗೆ ಕೊಂಡುಹೋಗಿ ಪೂಜೆಭಟ್ಟರಿಗೆ ಕೊಡುವುದು. ಯಾವುದಕ್ಕೆ ಗಿರಾಕಿಯಿದೆಯೋ ಅದೆಲ್ಲವನ್ನೂ ಮಾರಿ ಕೈಗೆ ಬಂದ ಹಣದಲ್ಲಿ ಬದುಕುವುದು ಮತ್ತು ಮಕ್ಕಳನ್ನು ಶಾಲೆಗೆ ಕಳಿಸಿ ಪೋಷಿಸುವುದು ಎಂಥ ಕಷ್ಟದ ಕಾಯಕ ಎಂಬುದು ನನಗೆ ಆಗಲೇ ಅರ್ಥವಾಗುವಂತೆ ಇತ್ತು. ಅಷ್ಟು ಕಷ್ಟವಿದ್ದರೂ ತಂದೆಯವರು ಯಾವುದೇ ಅಂಗಡಿಯಲ್ಲಿ ಸಾಲ ಮಾಡಲಿಲ್ಲ. ಸಾಲ ಮಾಡಿದರೆ ತೀರಿಸಲು ಕಷ್ಟ ಎಂಬ ಸತ್ಯವೇ ನೀತಿಯ ದೀಪವಾಗಿತ್ತು.
ಆ ಕಾಲದಲ್ಲಿ ತಂದೆಯವರ ವೃತ್ತಿ  ಬಾಂಧವರಾದ ಕಣ್ಣ, ಮಾಲಿಂಗ, ಅಂಬು, ತಿಮ್ಮಪ್ಪ , ಸುಬ್ಬ ಮುಂತಾದವರು ನಮ್ಮ ಮನೆಗೆ ಬಂದು ಹರಟೆ ಹೊಡೆದು ಒಪ್ಪೊತ್ತಿದ್ದು ಹೋಗುತ್ತಿದ್ದರು. ತಂದೆಯನ್ನು ನಳಚರಿತ್ರೆಯ ನಳ, ಸಮುದ್ರಮಥನದ ಇಂದ್ರ, ಕೃಷ್ಣಾರ್ಜುನ ಕಾಳಗದ ಕೃಷ್ಣ, ದೇವಿ ಮಹಾತ್ಮೆಯ ವಿಷ್ಣು ಮುಂತಾದ ಹಲವು ಪಾತ್ರಗಳಲ್ಲಿ ಕಂಡಿದ್ದ ನಾನು ಅವರನ್ನು ಕಾಣಲು ನಮ್ಮ ಮನೆಗೆ ಬರುತ್ತಿದ್ದವರು ಏನೇನು ವೇಷ ಮಾಡುತ್ತಿದ್ದರು ಎಂದು ಕೇಳಿ ತಿಳಿದುಕೊಳ್ಳುತ್ತಿದ್ದೆ. ರಂಗಸ್ಥಳದಲ್ಲಿ ದೇವತೆಗಳಾಗಿ, ರಾಕ್ಷಸರಾಗಿ ಅದ್ಭುತ ಪರಾಕ್ರಮ ಮೆರೆಯುತ್ತಿದ್ದವರು ಸಾಚಾ ಮನುಷ್ಯರಾಗಿ  ಹೇಗಿರುತ್ತಾರೆ ಎಂದು ಅವರನ್ನು ಕತೂಹಲದಿಂದ ನೋಡುತ್ತಿದ್ದೆ. ನನ್ನನ್ನು ಆಟಕ್ಕೆ ಸೇರಿಸುವ ಪ್ರಸ್ತಾಪವನ್ನು ಯಾರಾದರೂ ಮಾಡುವುದಿತ್ತು. ಮೇಳದ ‘ಧನಿ’ಗಳ ಕಡೆಯಿಂದಲೂ ‘ಮೂವರು ಮಕ್ಕಳಲ್ಲಿ  ಯಾರಾದರೊಬ್ಬರು ತಂದೆಯ ಕಲೆಯನ್ನು ಮುಂದರಿಸಲಿ’ ಎಂಬ ಆಕರ್ಷಕ ಸಲಹೆ ಬರುತ್ತಿತ್ತು. ಆದರೆ ತಾಯಿತಂದೆ ಇಬ್ಬರಿಗೂ ಆ ಬಗ್ಗೆ ಯಾವ ಆಕರ್ಷಣೆಯೂ ಇರಲಿಲ್ಲ. ತಾಯಿಗಂತೂ ಅಂಥ ಸಲಹೆಯೇ ಅಪ್ರಿಯವಾಗಿತ್ತು. ಆ ಕಾಲದಲ್ಲಿ ಯಾವನೇ ಯಕ್ಷಗಾನ ಕಲಾವಿದ ಇಷ್ಟಪಟ್ಟು ಆ ವೃತ್ತಿಯಲ್ಲಿದ್ದಿರಲಾರ. ರಂಗಸ್ಥಳದ ಅಭಿನಯ ಕ್ರಿಯೆ ಯುದ್ಧಭೂಮಿಯಲ್ಲಿನ ಸೈನಿಕನ ಕ್ರಿಯೆಯಂತೆ, ಉಳಿವಿಗಾಗಿ ಅನಿವಾರ್ಯ ಆವೇಶವೇ ಆಗಿತ್ತು. ಅಂದಿನ ಶ್ರೇಷ್ಠ ರಂಗ ಕಲಾವಿದನದೂ ಕೂಡ ಕನಿಷ್ಠ ಬದುಕಿಗಾಗಿ ಹೋರಾಟ. ಅದಕ್ಕೆ ಇಂದಿನ ಅತ್ಯಂತ ಯಶಸ್ವೀ ಸಿನಿಮಾ ನಟನ ಬದುಕನ್ನು ಹೋಲಿಸುವುದಾದರೆ, ಸಿನಿಮಾ ನಟನದು ಗರಿಷ್ಠ ಬದುಕಿನ ಆಟ.
ನನ್ನ ತಂದೆ ಹೇಗೆ ಯಕ್ಷಗಾನ ಕಲಾವಿದರಾದರು ಎಂಬುದನ್ನು  ತಂದೆ ಹೇಳಿರಲಿಲ್ಲ. ತಾಯಿ ಹೇಳಿದರು.
ನನ್ನ ತಂದೆ ನಾಲ್ಕನೆಯ ತರಗತಿಯಲ್ಲಿ ಓದುತ್ತಿದ್ದಾಗ ನನ್ನ ತಂದೆಯ ಒಬ್ಬ ಸೋದರ ಮಾವ ಯಕ್ಷಗಾನ ಮೇಳದಲ್ಲಿದ್ದರಂತೆ. ಓದಿನಿಂದ ಏನು ಪ್ರಯೋಜನ ಎಂದು ತಂದೆಯವರನ್ನು ಬಲವಂತವಾಗಿ ಓದು ಬಿಡಿಸಿ ತನ್ನೊಂದಿಗೆ  ತಿರುಗಾಟಕ್ಕೆ ಒಯ್ದರು. ತಂದೆಗೆ ಯಕ್ಷಗಾನದಲ್ಲಿ ನಿಜವಾದ ಒಲವು ಇರಲಿಲ್ಲ. ಆದರೆ ಕ್ರಮೇಣ ಅವರು ಒಬ್ಬ ಪರಿಣತ ವೇಷಧಾರಿ-ಅರ್ಥಧಾರಿ ಆದರು.  ಮೊದಲು ಸ್ತ್ರೕ ಪಾತ್ರಗಳಲ್ಲಿ, ಆ ಮೇಲೆ ಪುರುಷ ಪಾತ್ರಗಳಲ್ಲಿ ಆ ಕಾಲದ ಹೆಸರು ಮಾಡಿದ ಕಲಾವಿದರಲ್ಲೊಬ್ಬರಾಗಿದ್ದರು. ಅವರ ಕಾಲದಲ್ಲಿ ಅವರ ಜೊತೆಯಲ್ಲಿ ಆ ನಂತರದ ತಲೆಮಾರಿನವರಾಗಿದ್ದು  ಈಗ ಜೀವಂತವಿರುವ  ಒಬ್ಬಿಬ್ಬರನ್ನು ನಾನು ಇತ್ತೀಚೆಗೆ ಭೇಟಿ ಮಾಡಿದ್ದೇನೆ. ಕೂಡ್ಲು ದೂಮಪ್ಪ, ನನ್ನ ತಂದೆಯವರ ಹೆಸರು. ಅವರ ಸಮವಯಸ್ಕರಾಗಿದ್ದು ಆಗ ಅವರಷ್ಟೇ ಪ್ರಸಿದ್ಧರಾಗಿದ್ದ ಇನ್ನೊಬ್ಬರು ಮಧೂರು ತಿಮ್ಮಪ್ಪ. ಅವರಿಬ್ಬರೂ ಜೊತೆಯಾಗಿ ರಂಗಸ್ಥಳದಲ್ಲಿ ಹೇಗೆ ಮಿಂಚುತ್ತಿದ್ದರು ಎಂಬುದಕ್ಕೆ ಈಗ ಉಳಿದಿರುವುದು ಹೆಚ್ಚೆಂದರೆ ನಾಲ್ಕೆ ೖದು ಸಾಕ್ಷಿಗಳು ಮಾತ್ರ. ಅವರಲ್ಲಿ ಮುಖ್ಯವಾಗಿ ಶೇಣಿ ಗೋಪಾಲಕೃಷ್ಣ ಭಟ್ಟರು.
ನಾನು ಕಂಡದ್ದು ತಂದೆಯ ಇಳಿವಯಸ್ಸಿನ, ಹೆಚ್ಚು ಕುಣಿತವಿಲ್ಲದ ಕೆಲವೇ ಪಾತ್ರಗಳನ್ನು. ಅಮ್ಮ ಅವರನ್ನು ಸುಮಾರು ಇಪ್ಪತ್ತು-ಮೂವತ್ತು ಬೇರೆ ಬೇರೆ ಪಾತ್ರಗಳಲ್ಲಿ ಕಂಡಿರಬಹುದು. ಕೂಡ್ಲು, ಮಧೂರು ಮತ್ತು ಹತ್ತಿರದ ಊರುಗಳಲ್ಲಿ ಎಲ್ಲಿ ಬಯಲಾಟವಾದರೂ ಅಮ್ಮ ನೋಡಲು ಹೋಗುತ್ತಿದ್ದರಂತೆ. ಒಮ್ಮೆ ಒಂದೇ ಸವನೆ ಒಂದಿಡೀ ತಿಂಗಳು ಹೆಚ್ಚು ಕಡಿಮೆ ಪ್ರತಿ ದಿನವೆಂಬಂತೆ ಆಟ ನೋಡಿದ್ದರಂತೆ. ‘ಆಟ ನೋಡಿ ನೋಡಿ ಆರೋಗ್ಯ ಸಹ ಕೆಟ್ಟುಹೋಗಿತ್ತು’ ಎಂದು ತಾಯಿ ಅಂದದ್ದನ್ನು ಕೇಳಿದ್ದೇನೆ.
ಆಗ ಆಟ ಎಂದರೆ, ರಾತ್ರಿ ಒಂಬತ್ತು ಗಂಟೆಯಿಂದ ಬೆಳಿಗ್ಗೆ  ಐದು ಗಂಟೆಯ ವರೆಗೆ. ನಿಜವಾದ ಬಯಲಾಟ. ವಿದ್ಯುತ್ತಾಗಲಿ, ಬ್ಯಾಟರಿ ದೀಪದ ಬೆಳಕಾಗಲಿ ಇಲ್ಲದ ಆ ದಿನಗಳಲ್ಲಿ ರಾತ್ರಿ ಆಟ ನೋಡಲು ಹೋಗುವುದು ಮತ್ತು ಸೂರ್ಯೋದಯಕ್ಕೆ ಮುಂಚೆಯೇ ಮರಳಿ ಮನೆ ಸೇರುವುದು ಒಂದು ಸಾಹಸವೇ ಸರಿ. ಅಮ್ಮ ಒಂಟಿಯಾಗಿ ಹೋಗುತ್ತಿರಲಿಲ್ಲ. ‘ಧೈರ್ಯ’ಕ್ಕೆ ಯಾವಾಗಲೂ ಒಬ್ಬಳು ವಯಸ್ಸಿನ ಹೆಂಗಸು ಜೊತೆಗಿರುತ್ತಿದ್ದಳು. ‘ಧೈರ್ಯ’ಕ್ಕೊಬ್ಬರು ಜೊತೆಗಿರಬೇಕಾದ್ದು ಅನಿವಾರ್ಯವಾಗಿತ್ತು. ನಿರ್ಜನ ಪ್ರದೇಶ; ಒಂಟಿ ಮನೆ. ‘ಧೈರ್ಯ’ಕ್ಕೆ ಒಬ್ಬಳು ಮುದುಕಿ ಮತ್ತು ತಲೆದಿಂಬಿನಡಿಯಲ್ಲಿ ಒಂದು ಉದ್ದನೆಯ ಖಡ್ಗದಂಥ ಚಾಕು. ಒಂಟಿತನ ಮತ್ತು ಕತ್ತಲೆಯೊಂದಿಗೆ ಅಮ್ಮನ ಬಾಳು ಎಷ್ಟು ವರ್ಷ! ಸುಮಾರು ಇಪ್ಪತ್ತು ವರ್ಷ! ತಂದೆ ವರ್ಷದಲ್ಲಿ ಆರು ತಿಂಗಳು  ಮನೆಯಲ್ಲಿರುತ್ತಿದ್ದರು. ಮತ್ತು  ಉಳಿದ  ಆರು ತಿಂಗಳಲ್ಲಿ  ನಡುನಡುವೆ ಒಮ್ಮೊಮ್ಮೆ ಬಂದು ಹೋಗುತ್ತಿದ್ದರು ಎಂಬ ಸಮಾಧಾನ. ಆದರೆ ಐದು ಮಕ್ಕಳನ್ನು ಹೆತ್ತು ಸಾಕಿ ಸಲಹುವ ಮುಖ್ಯ ಜವಾಬ್ದಾರಿ ಸಣ್ಣದೆ  ಆ ಕಷ್ಟ, ಆ ಧೈರ್ಯ, ‘ಇದು ನನ್ನ ಪಾಲಿಗೆ ಬಂದ ಬದುಕು ಇದನ್ನು ಅನುಭವಿಸಿಯೇ ತೀರಬೇಕು’ ಎಂಬ ನಿರ್ಧಾರ ಮತ್ತು ಛಲ ಸ್ವಲ್ಪ ಅಪರೂಪದ್ದು. ಅಂಥ  ಬಡತನದ, ಕಷ್ಟದ ಬದುಕು ಅಪರೂಪದ್ದಲ್ಲ. ಆದರೆ ಐದು ಮಕ್ಕಳಿಗೂ ವಿದ್ಯೆ ಕೊಡಿಸಿ ಬಾಳಿದ ರೀತಿ ಅಪರೂಪದ್ದೇ ಎನ್ನಬೇಕು.
ತಂದೆಯವರು ‘ಇನ್ನು ಸಾಕು ಕುಣಿತ’ ಎಂಬ ನಿರ್ಧಾರಕ್ಕೆ ಬಂದಾಗ, ಹಿಂದೆ ಅವರು ನಡೆಸುತ್ತಿದ್ದ  ಮೇಳದ ಸಾಮಾನುಗಳ ಹಲವು ಪೆಟ್ಟಿಗೆಗಳು ಮನೆಯಲ್ಲಿದ್ದುವು. ಅವುಗಳಲ್ಲಿ ಕಿರೀಟಗಳು ಮತ್ತಿತರ ಯಕ್ಷಗಾನದ ಪೋಷಾಕುಗಳು ಇದ್ದುವು. ಅಮ್ಮ ಈಗ ಇದ್ದಿದ್ದರೆ, ಆಗ ತಿರುಗಾಟ ನಡೆಸುತ್ತಿದ್ದ  ಕೂಡ್ಲು ಮೇಳ, ಧರ್ಮಸ್ಥಳ ಮೇಳ, ಕುಂಬ್ಳೆ ಮೇಳ, ಇಚ್ಲಂಪಾಡಿ ಮೇಳ ಮುಂತಾದುವುಗಳ ಕುರಿತು, ಅಂದಿನ ಕಲಾವಿದರ ಸ್ಥಿತಿಗತಿಗಳ ಕುರಿತು, ಕೆಲವು ಮೇಳಗಳ ಹುಟ್ಟು ಮತ್ತು ಸಾವಿನ ಕುರಿತು ಎಳೆಯೆಳೆಯಾಗಿ ಬಿಡಿಸಿ ಹೇಳುತ್ತಿದ್ದರು.  ತಂದೆ ತನ್ನ ಸ್ವಂತ ಮೇಳದ ಸಾಮಾನುಗಳನ್ನು ಮಾರಿದಾಗ, ಮನೆಯೊಳಗಿನ ಬಯಲಾಟದ ಸಾಮಾನಿನ ಪೆಟ್ಟಿಗೆಗಳೆಲ್ಲ ಹೊರಹೋದಾಗ ಮನೆ ಖಾಲಿ ಖಾಲಿ ಎನಿಸಿದ್ದು, ತಂದೆಯ ಮುಖದಲ್ಲಿ ದುಃಖವಿದ್ದುದು, ತಾಯಿಯ ಮುಖದಲ್ಲಿ ವಿಷಾದವಿದ್ದುದು ನನಗೆ ಈಗಲೂ ನೆನಪಿಗೆ ಬರುತ್ತದೆ. ಅದೊಂದು ಮಳೆಗಾಲದಲ್ಲಿ, ಮಳೆ ನಿಂತ, ಬಡತನದ ಕಾಟ ತೀವ್ರಗೊಂಡ ದಿನವಾಗಿತ್ತು. ‘ತಂದೆಯಂತೆ ಯಕ್ಷಗಾನ ಕಲಾವಿದನಾಗು’ ಎಂದು ನನ್ನನ್ನು ಯಾರೂ ಒತ್ತಾಯಿಸಲಿಲ್ಲ. ಒತ್ತಾಯಿಸುತ್ತಿದ್ದರೂ ಅದಕ್ಕೆ ಮಣಿಯುವ ಮನಸ್ಸು ನನ್ನದಾಗಿರಲಿಲ್ಲ. ತಂದೆಯವರ ಮರಣದ ನಂತರ ಊರ ಧನಿಯಿಂದ  ನನ್ನ ಇಬ್ಬರು ತಮ್ಮಂದಿರಲ್ಲಿ ಯಾರದರೊಬ್ಬನನ್ನು  ಆಟಕ್ಕೆ  ಸೇರಿಸುವ  ಪ್ರಸ್ತಾಪ ಬಂತು. ಅದನ್ನು ಅಮ್ಮ ಮತ್ತು ನಾನು ತೀವ್ರವಾಗಿ ವಿರೋಧಿಸಿದೆವು.
 
12
ನಾವು ಏನೋ ಒಂದು ಆಗುತ್ತೇವಲ್ಲಾ, ಹಾಗಾಗುವಂತೆ ಮಾಡುವುದು ಏನು ಹಣವೆ ಓದಿ ಪಡೆದ ಪದವಿಯೆ ತಾಯ್ತಂದೆಯರ ಅಥವಾ ಯಾರೋ ಹಿತೈಷಿಯ ನೆರವೆ
ಮನುಷ್ಯ ಏನೋ ಒಂದು ಆಗುವುದು ಒಂದು ಆಕಸ್ಮಿಕ ಎಂಬುದು ನನ್ನ ಅಪ್ಪ ಅಮ್ಮಂದಿರ ತಲೆಮಾರಿಗೆ ಬಹಳ ಅನ್ವಯಿಸುತ್ತದೆ. ಆ ತಲೆಮಾರಿನ ಸತ್ಯ ನನ್ನ ತಲೆಮಾರಿಗೆ ಕೂಡ ಬಹುಮಟ್ಟಿಗೆ ಸತ್ಯ. ಆದರೆ ಇವತ್ತು  ಆ  ಸತ್ಯ ಬದಲಾಗಿದೆ. ಇವತ್ತು ವ್ಯಕ್ತಿ ಏನಾಗಬೇಕೆಂದು ಬಯಸುತ್ತಾನೋ ಅದಾಗುವುದು ಸಾಧ್ಯವಾಗಿದೆ. ಬಹಳ ತಂದೆ-ತಾಯಿ ತಾವು ಹಾಕಿಕೊಂಡ ಯೋಜನೆಯಂತೆ ತಮ್ಮ ಮಕ್ಕಳನ್ನು ಡಾಕ್ಟರು, ಇಂಜಿನಿಯರು, ದೊಡ್ಡ ಅಧಿಕಾರಿ ಇತ್ಯಾದಿ ಮಾಡುತ್ತಾರೆ. ಅನುಕೂಲವು ನೂರು ಪಟ್ಟು ವೃದ್ಧಿಸಿದೆ. ಅವಕಾಶಗಳ ಸಂಖ್ಯೆ ಸಾವಿರ ಪಟ್ಟು ಹೆಚ್ಚಿದೆ. ಯಾರಾದರೊಬ್ಬ ಗಮನೀಯವಾದುದೇನಾದರೊಂದು ಆಗಲಿಲ್ಲವೆಂದಾದರೆ, ಅದಕ್ಕೆ ಕಾರಣ ಆತನ ಜನ್ಮಕುಂಡಲಿಯಲ್ಲಿರುವ ದೋಷ, ಶನಿ ದೆಸೆ ಇತ್ಯಾದಿಯೇನೂ ಅಲ್ಲ,  ಒಂದೋ ಆತ ವ್ಯಾಸಂಗದಲ್ಲಿ ಸಾಕಷ್ಟು ಬುದ್ಧಿವಂತನಲ್ಲದಿರುವುದು ಅಥವಾ ಬುದ್ಧಿವಂತನಾಗಿದ್ದರೂ ಅದನ್ನು ಉಪಯೋಗಿಸಿಕೊಳ್ಳದಿರುವುದು ಅಥವಾ ಆತನ ತಾಯಿ-ತಂದೆಯರಲ್ಲಿ ಆತನ ಬುದ್ಧಿಮತ್ತೆಗೆ ಪೂರಕವಾದ ಆರ್ಥಿಕ ಸಾಮಥ್ರ್ಯವಿಲ್ಲದಿರುವುದು ಎಂಬುದು ಎಲ್ಲರಿಗೂ ತಿಳಿದ ವಿಚಾರವಾಗಿದೆ. ಈ ಮೂರರ ಹೊರತು ನಾಲ್ಕನೆಯದಾದ ಕಾರಣವೊಂದಿಲ್ಲ.
ನನ್ನ  ತಂದೆಗೆ ಸುಮಾರು ಇಪ್ಪತ್ತೈದು ವರ್ಷ ಪ್ರಾಯದಲ್ಲಿ ಒಂದು ಮದುವೆ ಆಗಿತ್ತು. ಅದರಲ್ಲಿ ಒಂದು ಗಂಡು, ಎರಡು ಹೆಣ್ಣು-ಮೂವರು ಮಕ್ಕಳೂ ಆಗಿದ್ದರು. ಆರು ತಿಂಗಳು ತಂದೆ ಮನೆಯಲ್ಲಿ ಇಲ್ಲದಿದ್ದುದರಿಂದ ನೈತಿಕ ಸಮಸ್ಯೆಯೊಂದು ಉದ್ಭವವಾಗಿ, ತಂದೆ ಆಕೆಯನ್ನು  ತವರಿಗೆ ಕಳಿಸಿಬಿಟ್ಟರು. ಹೆಂಡತಿ ಮಕ್ಕಳೊಂದಿಗಿನ ಸಂಬಂಧವನ್ನು ಕಡಿದುಕೊಂಡರೂ ತಂದೆ ಅವರನ್ನು ದ್ವೇಷಿಸಲಿಲ್ಲ. ವಿಚಿತ್ರವೆಂದರೆ, ಆಕೆಯ ಮನೆಯವರ ನೈತಿಕ ಬೆಂಬಲ ತಂದೆಯವರ ಕಡೆಗೇ ಇತ್ತು. ಆಕೆಯ ಮನೆಯವರು ಆಕೆಯೇ ತಪ್ಪಿತಸ್ಥಳೆಂಬುದನ್ನು ಒಪ್ಪಿಕೊಂಡಿದ್ದರು. ನಾನು ದೊಡ್ಡವನಾದ ಮೇಲೆ ಅವರ ಬಾಯಿಂದಲೇ ಈ ಮಾತನ್ನು ಕೇಳಿ ಅವರ ಸತ್ಯಸಂಧತೆಗೆ ಬೆರಗಾಗಿದ್ದೆ.
ಎರಡನೆಯ ಮದುವೆಯಾಗಿ ಬಹಳ ವರ್ಷಗಳ ಬಳಿಕ, ಇಬ್ಬರು ಮಕ್ಕಳಿದ್ದ ಕಾರಣ ತಂದೆ ಯಾವಾಗಲಾದರೊಮ್ಮೆ  ಮಕ್ಕಳನ್ನು ಮಾತಾಡಿಸಿಕೊಂಡು ಹೋಗಬೇಕು ಎಂದು ಆಕೆಯ ಕುಟುಂಬದವರು ಅಪೇಕ್ಷಿಸಿದ್ದು, ನನ್ನ ತಾಯಿ ಕೂಡ ಹಾಗೆ ಮಾಡಬೇಕಾದ್ದು  ಧರ್ಮ ಎಂದದ್ದು, ನನ್ನ ತಂದೆ ತನ್ನ ಜತೆ ನನ್ನನ್ನೂ ಕರೆದುಕೊಂಡು ಹೋಗಿ ಅಲ್ಲಿ ಒಂದರ್ಧ ಗಂಟೆ ಇದ್ದು ಮನೆ ಮಂದಿಯೊಡನೆ ಸೌಹಾರ್ದದ ಮಾತು ಆಡಿ ಬಂದದ್ದು, ಆ ಬಳಿಕ ಆ ಮನೆಗೂ ನಮ್ಮ ಮನೆಗೂ ನಡುವೆ ಒಂದು ಔಪಚಾರಿಕ ಸಂಬಂಧ ನೆಲೆ ನಿಂತದ್ದು  ನನಗೆ ಚೆನ್ನಾಗಿ ನೆನಪಿದೆ. ಆಕೆ ನನ್ನ ತಾಯಿಯನ್ನು ಎಲ್ಲೋ ದಾರಿಯಲ್ಲಿ ಭೇಟಿಯಾದಾಗಲೆಲ್ಲ ತುಂಬಾ ಆತ್ಮೀಯವಾಗಿ ಮಾತಾಡಿಸುತ್ತಿದ್ದುದು, ಆದರೆ ಆಕೆಯನ್ನು ಎಂದೂ ಅಮ್ಮ ನಮ್ಮ ಮನೆಗೆ ಆಹ್ವಾನಿಸದಿದ್ದುದು, ಆಕೆ ಮತ್ತು ನನ್ನ ತಂದೆಯ ನಡುವೆ ಯಾವತ್ತೂ ಮಾತುಕತೆ ನಡೆಯದಿದ್ದುದು ನನಗೆ ಗೊತ್ತಿದೆ.  ಆ ನಂತರದ ದಿನಗಳಲ್ಲಿ, ಆ ಮನೆಯ ಹಿರಿಯರು ಗತಿಸಿದ ಬಳಿಕ, ಎರಡು ಮನೆಗಳ ನಡುವೆ ಇದ್ದ ಔಪಚಾರಿಕ ಸಂಬಂಧ ಶಿಥಿಲವಾಗುತ್ತಾ ಕೊನೆಗೊಂಡರೂ, ತಂದೆಯ ಹಿರಿಯ ಮಗ ಮತ್ತೂ ಕೆಲವು ವರ್ಷಗಳ ವರೆಗೆ ವರ್ಷಕ್ಕೊಮ್ಮೆ ವಿಷು ಹಬ್ಬದ ದಿನ ಬೆಳಿಗ್ಗೆ ಬಂದು ತಂದೆಯವರ ಕಾಲು ಮುಟ್ಟಿ ನಮಸ್ಕರಿಸಿ ಹೋಗುತ್ತಿದ್ದ.
 
ನನ್ನ ತಂದೆ ನನ್ನ ಅಮ್ಮನನ್ನು ಮದುವೆಯಾಗುವಾಗ ನನ್ನ ತಂದೆಯವರಿಗೆ ಹತ್ತಿರ ಹತ್ತಿರ ನಲ್ವತ್ತು ವರ್ಷವಾಗಿರಬಹುದು. ಅಮ್ಮನಿಗೆ ಸುಮಾರು ಇಪ್ಪತ್ತೆರಡು-ಇಪ್ಪತ್ತಮೂರಿರಬಹುದು. ಅಮ್ಮನಿಗೆ ಕೂಡ ಅದು ಎರಡನೆಯ ಮದುವೆ. ಮೊದಲ ಮದುವೆ ನಡೆದಾಗ ಅವರು ಒಂಬತ್ತು ವರ್ಷದ ಹುಡುಗಿ. ಸುಮಾರು  ಮೂರು ವರ್ಷಗಳ ಕಾಲ ಅವರು ತನ್ನನ್ನು ಮದುವೆಯಾದ ಮನುಷ್ಯನ ದೌರ್ಜನ್ಯವನ್ನು ತಾಳಿದರು. ಟೈಫಾಯಿಡಿಗೆ ತುತ್ತಾಗಿ ಬದುಕುಳಿಯುವುದು ಕಷ್ಟ  ಎಂಬ ಸ್ಥಿತಿಯುಂಟಾದಾಗ ಸುದ್ದಿ ಕೇಳಿ   ತಂದೆ ಧಾವಿಸಿ ಬಂದು ಮಗಳನ್ನು ಕರೆದುಕೊಂಡು ಹೋದರು.  ಸಾಯಲಿ ಅಥವಾ ಬದುಕಲಿ ಅವಳಿನ್ನಿರುವುದು ತವರುಮನೆಯಲ್ಲಿಯೇ ಎಂಬುದು ಅವರ ನಿರ್ಧಾರವಾಗಿತ್ತು.
ಸುಮಾರು ಹನ್ನೆರಡು ವರ್ಷಗಳ ಬಳಿಕ, ಮರುಮದುವೆಯ ಪ್ರಸ್ತಾಪ ಬಂದಾಗ  ‘ಆಟದವನ’ ಪೂರ್ವಾಪರ ಅಧ್ಯಯನ ಮಾಡಿ ಮದುವೆ ಮಾಡಿಕೊಟ್ಟರು. ‘ಆಟದವನ’ನ್ನು  ಅವರು ಮೊದಲು ಕಂಡದ್ದು ರಂಗಸ್ಥಳದಲ್ಲಿಯೇ. ಆದರೆ ಅಂದಿನ ಜನಗಳಲ್ಲಿ ವಿವೇಕ ಮತ್ತು ಧೈರ್ಯಕ್ಕೆ ಕೊರತೆಯಿರಲಿಲ್ಲವೆಂದು ತೋರುತ್ತದೆ.
 
ನನ್ನ ಮದುವೆ ಮಾನಸಿಕವಾಗಿ ಪರಸ್ಪರ ಆಯ್ಕೆಯಿಂದ ನನ್ನ ಇಪ್ಪತ್ತಾರನೆಯ ವರ್ಷದಲ್ಲಿ ನಡೆಯಿತೆನ್ನಬಹುದು. ನಿಜವಾಗಿ ಮದುವೆಯ ಶಾಸ್ತ್ರ ನಡೆದಾಗ ನನಗೆ ಮೂವತ್ತೆರಡು ವರ್ಷ. ವಧುವಿಗೆ ಇಪ್ಪತ್ತನಾಲ್ಕು. ತನ್ಮಧ್ಯೆ ಬಿ.ಎಡ್ ಓದುತ್ತಿದ್ದ ಆಕೆ ಒಂದು ವರ್ಷ ನನ್ನ ವಿದ್ಯಾರ್ಥಿಯಾಗಿದ್ದಳು.  ವಧುಪಿತ ಗೃಹಪತಿ ದಕ್ಷ ತುಸು ಹೆಚ್ಚು ದೂರ ಅಲ್ಲದಿದ್ದ ಸಂಬಂಧದಲ್ಲಿ ನನ್ನ ಅಮ್ಮನಿಗೆ ಅಣ್ಣನಾಗಿದ್ದುದು ಒಳ್ಳೆಯದಕ್ಕೋ ಕೆಟ್ಟದಕ್ಕೋ ಎಂದು ನನಗೆ ಗೊತ್ತಿರಲಿಲ್ಲ. `ಒಪ್ಪಿಗೆಯಿದ್ದೂ ಒಪ್ಪಿಗೆಯಿಲ್ಲ’ ಎಂಬಂಥ ಆತನ ಧೋರಣೆಯ ಪ್ರಕಾರ ನಾನು ಮತ್ತು ನನ್ನ ಹುಡುಗಿ ಪರಸ್ಪರ ಭೇಟಿಯಾಗುವಂತಿರಲಿಲ್ಲ. ಆದರೂ ನಮಗೆ ಆಕೆಯ ಅಕ್ಕನಿಂದಾಗಿ ಭೇಟಿಯಾಗಲು ಸಾಧ್ಯವಿರುವ ಅವಕಾಶ ಲಭಿಸಿತ್ತು. ಮುಖ್ಯವಾಗಿ, ಆಕೆ ನನ್ನ ವಿದ್ಯಾರ್ಥಿಯಾಗುವಂಥಾದದ್ದು ಪರೋಕ್ಷವಾಗಿ ಗೃಹಪತಿ ದಕ್ಷನ ಅರಿವಿಗೆ ಬರದ ವರವೇ ಆಗಿತ್ತು.
 
ವಧುಪಿತ ಗೃಹಪತಿ ದಕ್ಷನ ವಿಲಕ್ಷಣ ಧೋರಣೆಯ ಕಾರಣದಿಂದ ಮತ್ತು ಆತನ ಧೋರಣೆಗೆ ನಾನು ಪ್ರತಿರೋಧ ಒಡ್ಡಿದ್ದರಿಂದ ಮದುವೆ ಒಂದು ವಿಧದ ದಕ್ಷಾಧ್ವರದಂತೆ ನಡೆದಿದ್ದರೂ ತಾತ್ಕಾಲಿಕವಾದ ಸಂಘರ್ಷದ ನಂತರ ನಾನು ಯಾರ ಮೇಲೂ ದ್ವೇಷ ಇಟ್ಟುಕೊಳ್ಳದೆ ‘ಬಂಧುಗಳು’ ಎಂಬವರೊಡನೆಲ್ಲಾ, ಅವರಲ್ಲಿ ಕೆಲವರ ಉಗ್ರತೆಯನ್ನು ಲೆಕ್ಕಿಸದೆ ಅದೇ ಹಳೆಯ ಮನುಷ್ಯನಂತೆ ನಡೆದುಕೊಂಡೆ. ಆ ರೀತಿ ನಡೆದುಕೊಳ್ಳುವುದಕ್ಕೆ ಪ್ರಪಂಚದಲ್ಲಿ ಹೆಚ್ಚು ‘ಮರ್ಯಾದೆ’ ಇಲ್ಲ, ಅವಹೇಳನವೇ ಲೋಕದ ರೀತಿ ಎಂದು ನನಗೆ ತಿಳಿದಿತ್ತು. ಅವಹೇಳನದ ಮಾತು ಕೂಡ ಪರೋಕ್ಷವಾಗಿ ನನ್ನ ಬಳಿಗೆ ಬಂದಿತ್ತು. ನನ್ನ ನಿರ್ಲಿಪ್ತತೆ ನನಗೆ ಶಾಂತಿ ಸಮಾಧಾನ ನೀಡಿತ್ತು. ಅಷ್ಟೇ ಅಲ್ಲ, ನನ್ನ ನಡೆ ಮನುಷ್ಯರು ಹೇಗೆ ವರ್ತಿಸುತ್ತಾರೆ, ಅವರ ಮನಸ್ಸುಗಳು ಹೇಗೆ ಕೆಲಸ ಮಾಡುತ್ತವೆ ಎಂಬುದನ್ನು ಕಂಡುಕೊಳ್ಳಲು ನಾನು ನನ್ನದೇ ಆದ ರೀತಿಯಲ್ಲಿ ಮಾಡಿದ ಅಧ್ಯಯನವೇ ಆಗಿತ್ತು ಪ್ರೀತಿ, ದ್ವೇಷ, ಮತ್ಸರಗಳು ಹೇಗೆ ಮನುಷ್ಯನನ್ನು ಪೀಡಿಸುತ್ತವೆ ಮತ್ತು ಆಡಿಸುತ್ತವೆ ಎಂಬುದನ್ನು ನನಗೆ ತಿಳಿದುಕೊಳ್ಳಬೇಕಾದ ಅಗತ್ಯವಿತ್ತು. ಮನುಷ್ಯರ ಭಾವನೆಗಳು ಮತ್ತು ನಡವಳಿಕೆಗಳು ಎಷ್ಟು ಹಾಸ್ಯಾಸ್ಪದವಾಗಿರುತ್ತವೆಂದರೆ, ರಾಗ ದ್ವೇಷಾದಿ ಭಾವಗಳು ಮನುಷ್ಯರ ಒಳಗಿರುವುದಿಲ್ಲ, ಎಲ್ಲೋ ಆಕಾಶದಲ್ಲಿ ಅಲೆದಾಡುತ್ತಿರುತ್ತವೆ,  ಮನುಷ್ಯ ಅವುಗಳ ಪ್ರವೇಶಕ್ಕೆ ಅವಕಾಶ ಮಾಡಿಕೊಟ್ಟಾಗ, ಅವುಗಳು ಬಂದು ಅವರ ಮನಸ್ಸನ್ನು ಆವರಿಸಿಕೊಳ್ಳತ್ತವೆ ಎನ್ನಬೇಕೆಂಬಂತಿತ್ತು. ಮನುಷ್ಯ ಅವುಗಳ ಮೇಲೆ ನಿಯಂತ್ರಣವೇ ಇಲ್ಲದ ಅಸಹಾಯಕನಂತೆ ವರ್ತಿಸುತ್ತಿದ್ದ.  ಪ್ರಪಂಚವನ್ನು ನನಗಿಂತ ಹೆಚ್ಚು ಕಂಡಿದ್ದ ಅಮ್ಮ ಹೇಳಿದರು, ‘ನಿನ್ನ ಕಣ್ಣಿಗೆ ಒಂದು ಕಡೆ ಪ್ರೀತಿ ಕಾಣಿಸಬಹುದು. ಆದರೆ ಒಬ್ಬನೇ ಒಂದೇ ದಿನದಲ್ಲಿ ಹಲವು ಅವತಾರಗಳನ್ನು ತಾಳುತ್ತಾನೆ. ಒಂದು ಕಡೆ ಪ್ರೀತಿ ತೋರಿಸುತ್ತಾನೆ, ಇನ್ನೊಂದು ಕಡೆ ದ್ವೇಷ ತೋರಿಸುತ್ತಾನೆ. ಒಂದು ಹೊತ್ತು ದಯೆ, ಇನ್ನೊಂದು  ಹೊತ್ತು ಕ್ರೌರ್ಯ’
ಯಾವಾಗಲೂ ಒಂದು ಬಗೆಯ ದಾರ್ಶನಿಕ ಶೈಲಿಯಲ್ಲಿ ಮಾತಾಡುತ್ತಿದ್ದ ಅಮ್ಮನೊಡನೆ ‘ಸ್ವಲ್ಪ ನೇರವಾಗಿ ಹೇಳಿ’ ಎಂದು ತಮಾಷೆಯಾಗಿ ನಾನೆಷ್ಟೋ ಬಾರಿ ಬೇಡಿಕೊಳ್ಳುವುದಿತ್ತು. ನಮ್ಮ   ನಡುವೆ ನಡೆಯುತ್ತಿದ್ದ  ಚರ್ಚೆ ಕೆಲವು ಬಾರಿ ಕೊನೆಯೇ ಕಾಣದಿದ್ದಾಗ ತಂದೆ ನಡುವೆ ಪ್ರವೇಶಿಸಿ ಸಂಧಾನವುಂಟುಮಾಡಬೇಕಾಗುತ್ತಿತ್ತು. ತಂದೆಯ ಕಾಲದ ನಂತರ ಅಂಥ ಚರ್ಚೆ ತೀರಾ ವಿರಳವಾಯಿತು.  ಅಮ್ಮ ತನ್ನ ಬಾಳಿನಲ್ಲಿ ಉಂಡ ಕಹಿಯ ಸ್ವರೂಪ ಬೇರೆ, ನಾನು ಉಣ್ಣುತ್ತಲಿದ್ದ ಕಹಿಯ ಸ್ವರೂಪ ಬೇರೆ. ಅವರು ಕಂಡ ಮನುಷ್ಯರು ಬೇರೆ, ನಾನು ಕಾಣುತ್ತಲಿದ್ದ ಮನುಷ್ಯರು ಬೇರೆ. ಆದುದರಿಂದ ಮುಖ್ಯವಾಗಿ ಮನುಷ್ಯರ ಕುರಿತು ನಾನು ಅಮ್ಮನೊಡನೆ ಹೆಚ್ಚು ಚರ್ಚಿಸಲಿಲ್ಲ. ನನಗರಿವಿಲ್ಲದೇನೇ ಮನುಷ್ಯರನ್ನು ಸಾಲಾಗಿ ಪೋಣಿಸಿ ಮನಸ್ಸಿನಲ್ಲಿಟ್ಟುಕೊಂಡೆನೆನಿಸುತ್ತದೆ.
 
13
ಮಹಾತ್ಮನಾದ ಮನುಷ್ಯನಿಂದ ಮಹಾತ್ಮನಾಗದ ಮನುಷ್ಯನ ವರೆಗೆ ಖಾಸಗಿ ಬದುಕಿನ ಬಾಹ್ಯದ  ಸ್ವರೂಪ ಏನಿದ್ದರೂ ಆಂತರ್ಯದಲ್ಲಿ  ಸುಖ ದುಃಖಗಳ ಅನುಭವದ ರೀತಿಯಲ್ಲಿ ದೊಡ್ಡ ವ್ಯತ್ಯಾಸ ಇರಲಾರದು. ಮೋಹನದಾಸ ಕರಮಚಂದ ಗಾಂಧಿ ಮತ್ತು ಕಸ್ತೂರಿಬಾರಂತೆ ಬಾಲ್ಯ ವಿವಾಹದ ಬಂಧನಕ್ಕೊಳಗಾದವರು ಅಸಂಖ್ಯ. ನನ್ನ ಅಮ್ಮ ಒಂಬತ್ತನೆ ವರ್ಷ ಪ್ರಾಯದಲ್ಲಿ ಹದಿನಾರು ವರ್ಷದ ಹುಡುಗನನ್ನು ಮದುವೆಯಾಗಿ ಬೇರೊಂದು ಮನೆಗೆ ಹೋದಾಗ ಅಲ್ಲಿನ ಬದುಕು ಹೇಗೆ ಇತ್ತು ಎಂಬುದನ್ನು ನನಗೆ ವಿವರವಾಗಿ ಹೇಳಿದ್ದರು. ಒಂದೇ ಮಂಟಪದಲ್ಲಿ ನಡೆದ 60 ಜೋಡಿಗಳ ಮದುವೆಯಲ್ಲಿ ನನ್ನ ಅಮ್ಮನ ಮದುವೆಯಾಗಿತ್ತು. ಅವಳ ಮದುವೆಯ ಜೊತೆ ಮದುವೆಯಾದ ಇನ್ನೊಂದು ಜೋಡಿಯಲ್ಲಿ ವಧು ನನ್ನ ಅಮ್ಮನ ವರನ ತಂಗಿ. ಆಕೆಗೆ ಹನ್ನೊಂದು ವರ್ಷ. ಮದುವೆ ಜರಗಿದಲ್ಲಿಂದ ಗಂಡಿನ ಮನೆಗೆ ಭಾರವಾದ ಜರಿ ಸೀರೆಯನ್ನುಟ್ಟುಕೊಂಡು ನಡೆಯಲು ಆಗದ ನನ್ನ ಅಮ್ಮನನ್ನು ಅವರ ಒಬ್ಬರು ಸೋದರ ಮಾವ ಹೆಗಲಲ್ಲಿ ಕುಳ್ಳಿರಿಸಿ ಒಯ್ದಿದ್ದರಂತೆ. ‘ದೇವತೆಯಂಥ ಅತ್ತೆಯಲ್ಲದಿರುತ್ತಿದ್ದರೆ ನಾನು ಆ ಗಂಡ ಎಂಬ ಮನುಷ್ಯನಿಂದ ಪೆಟ್ಟು ತಿಂದು ತಿಂದು ಸತ್ತೇಹೋಗುತ್ತಿದ್ದೆನೇನೊ. ಒಬ್ಬ ಮನುಷ್ಯನಲ್ಲಿ ನಿರಂತರ ಕ್ರೌರ್ಯವಿರಲು ಸಾಧ್ಯ ಎಂಬುದಕ್ಕೆ ನಿದರ್ಶನವಾಗಿ ನಾನು ಕಂಡದ್ದು ಆ ಮನುಷ್ಯನೊಬ್ಬನನ್ನೇ’ ಎನ್ನುತ್ತಿದ್ದರು ತಾಯಿ.
 
ಮುಂದೊಂದು ದಿನ ನನ್ನ ಬದುಕಿನ ಯಾತನಾಮಯ ಯಾತ್ರೆಯ ನಡುವೆ, ನನ್ನ ಅಕಾಡೆಮಿಕ್ ಪರೀಕ್ಷೆಗಳೆಲ್ಲ ಮುಗಿದಾಗ, ನಾನು ಕಂಡು ಮೆಚ್ಚಿಕೊಂಡು, ಪ್ರೀತಿಸಿ, ಬಾಳ ಸಂಗಾತಿಯಾಗಲು ಆಯ್ಕೆ ಮಾಡಿಕೊಂಡ ಹುಡುಗಿ ನನ್ನ ತಾಯಿಯನ್ನು ಐವತ್ತು ವರ್ಷಗಳ ಹಿಂದೆ ಮದುವೆಯಾದ ವ್ಯಕ್ತಿಯ ತಂಗಿಯ ಮಗಳು ಅಂದರೆ, ಅವಳ ಅಪ್ಪ ತುಸು ದೂರದ ಸಂಬಂಧದಲ್ಲಿ ನನ್ನ ಮಾವ ಎಂದು ನನಗೆ ಮೊದಲೇ ತಿಳಿದಿದ್ದ ವಿಚಾರ, ಮತ್ತು ಈ ಮದುವೆ ಸುಲಭದಲ್ಲಿ ಆಗುವುದಿಲ್ಲ ಎಂಬುದು ಕೂಡ ಆಗಲೇ ಸ್ಪಷ್ಟವಾಗಿ ಗೊತ್ತಿದ್ದ ವಿಚಾರ. ಇರುಳು ಕಂಡ ಬಾವಿಯಲ್ಲಿ ಯಾಕೆ ಹಗಲು ಬಿದ್ದೆ ಎಂಬುದು ಎಲ್ಲಾ ಬುದ್ಧಿವಂತರೂ ಕೇಳುವ ಪ್ರಶ್ನೆಯೇ. ಆದರೆ ಪ್ರೀತಿ ನಿಜವಾದ ಪ್ರೀತಿಯಾಗಿದ್ದರೆ ಅದು ಗೆಲ್ಲಲೇಬೇಕು ಎಂಬುದು ನಮ್ಮ ಅಚಲ ವಿಶ್ವಾಸವಾಗಿತ್ತು. ಆರು ವರ್ಷಗಳ ಸೆಣಸಾಟದ ಬಳಿಕ ಅದು ಗೆದ್ದಿತು. ಆದರೆ ಕೇವಲ ಜಿದ್ದು ಸಾಕಾಗಲಿಲ್ಲ. ವೈಮನಸ್ಯವನ್ನು ತಪ್ಪಿಸಲಿಕ್ಕೋಸ್ಕರ ಸಾಕಷ್ಟು ಯಾತನೆ, ಅವಮಾನ ಅನುಭವಿಸಬೇಕಾಯಿತು. ಎಷ್ಟು ಕಷ್ಟ  ಅನುಭವಿಸಿದರೂ, ಆ ಅನುಭವಗಳಲ್ಲಿ ನಾನು ಕೆಲವು ಪಾಠಗಳನ್ನು ಕಲಿತೆ. ಪ್ರೀತಿಸಲು ಎಷ್ಟು ಪ್ರಯತ್ನಿಸಿದರೂ  ಪ್ರೀತಿಸಲಾಗದ, ಪ್ರೀತಿಯನ್ನು  ಸ್ವೀಕರಿಸಲಾಗದ ಮನಸ್ಸುಗಳನ್ನು ನಾನು ಕಂಡೆ. ಅವರನ್ನು ದ್ವೇಷಿಸಬಯಸದೆ, ಪ್ರೀತಿಸಲೂ ಆಗದೆ ನಿರ್ಲಿಪ್ತವಾಗಿರುವುದನ್ನು ಕೂಡ ಕಲಿತುಕೊಂಡೆ. ಒಬ್ಬನಲ್ಲಿ ಒಂದಿಷ್ಟು ಬಡತನ ಕಾಣಿಸಿದರೆ ಸಾಕು, ಕುರುಡು ಕಾಂಚಾಣ ಬಂದು ಅವನೆದುರು ಕುಣಿದು ವಿಕಾರವಾಗಿ ಆನಂದಿಸುತ್ತದೆ ಎಂಬುದಕ್ಕೆ ಹಲವು ನಿದರ್ಶನಗಳನ್ನು ಕಂಡೆ.
 
ಅಷ್ಟು ವರ್ಷಗಳ ಕಾಲ ಅಪ್ರಕಟಿತ ಪ್ರೀತಿ-ಪ್ರೇಮ ಒಂದು ಕಡೆ, ಉಳಿವಿಗಾಗಿ ಹೋರಾಟ ಇನ್ನೊಂದು ಕಡೆ; ಮತ್ತೊಂದು ಕಡೆ ನೂರೊಂದು ಬಗೆಯ ಮನುಷ್ಯರೆಡೆಯಲ್ಲಿ ನಾನೂ ಒಬ್ಬನಾಗಿ ಮನುಷ್ಯ ಸಂಬಂಧದ ಕಗ್ಗಂಟನ್ನು ಅರ್ಥಮಾಡಿಕೊಳ್ಳಲೇಬೇಕಾದ ಅನಿವಾರ್ಯ. ಬಂಧುಗಳೆಂದರೆ ಯಾರು, ‘ಬಂಧು’ವಾಗಿರುವಾತನಲ್ಲಿ ಅವರ ‘ಬಂಧುತ್ವ’ ಎಷ್ಟು, ಯಾವ ಬಗೆಯದು ಎಂದು ಅರ್ಥಮಾಡಿಕೊಳ್ಳಲು ಯಥೇಚ್ಛ ಅವಕಾಶಗಳು ಲಭಿಸಿದುವು. ನೆರೆ, ಭೂಕಂಪ ಮುಂತಾದ ಸಾಮೂಹಿಕ ಅನಾಹುತಗಳ ಸಂದರ್ಭದಲ್ಲಿ ಕೋಟಿಗಟ್ಟಲೆ ಮೌಲ್ಯದ ನೆರವು ಹರಿದು ಬರುತ್ತದೆ. ಆದರೆ ‘ಬಂಧು’ವಾಗಿರುವ ಹುಡುಗನೊಬ್ಬ  ಶಾಲೆ ಅಥವಾ ಕಾಲೇಜಿನ  ಫೀಸು ತುಂಬಲು ಬೇರೆ ವಿಧಿಯಿಲ್ಲದೆ  ‘ಬಂಧು’ವಿನ ಮುಂದೆ ಕೈಯೊಡ್ಡಿದರೆ ‘ಇಲ್ಲ’ ಎಂಬ ಉತ್ತರ ಬರುತ್ತದೆ. ‘ಈ ನೆರವು ಮಾತ್ರವೇ ಇವನನ್ನು ಉಳಿಸಬಲ್ಲುದು’ ಎಂಬುದು ಸ್ಪಷ್ಟವಾದರೆ, ದಾರಿಹೋಕನಾದರೂ ನೆರವಿಗೆ ಬಂದಾನು, ರಕ್ತ ಸಂಬಂಧದ ಬಂಧು ಬರುವುದಿಲ್ಲ. ಇದು ನನ್ನೊಬ್ಬನ ಅನುಭವವಲ್ಲ;  ಇತರರು ಕೂಡ ಆತ್ಮಕಥೆಗಳಲ್ಲಿ ಇದನ್ನು ಬರೆದಿದ್ದಾರೆ.
ಮನುಷ್ಯ ಸಂಬಂಧದಲ್ಲಿ ಆಗುವ ಯಾವುದೋ ಒಂದು ಅನುಭವ  ಒಂದು ಹೊತ್ತು ಅನನ್ಯ ಎಂದೆನಿಸಿದರೂ ಅದು ಬಹುತೇಕ ಎಲ್ಲರ ಅನುಭವವೂ ಆಗಿರುತ್ತದೆ.  ಮಾನವ ಜಾತಿಯ ಸಹಜ ಸ್ವಭಾವವೇ ಇದಾಗಿರಬಹುದಾದುದರಿಂದ ಈ ವಾಸ್ತವವನ್ನು ಯಾರು ಸಾಕಷ್ಟು ಮೊದಲೇ ತಿಳಿದುಕೊಳ್ಳುತ್ತಾರೊ ಅವರು ತಮ್ಮ ಬದುಕನ್ನು ತಾವೇ ರೂಪಿಸಿಕೊಳ್ಳಬಲ್ಲವರು. ಸಮಾಜ ಜೀವಿಯಾಗಿರುವ ಮನುಷ್ಯ  ಏನನ್ನು  ‘ಜೀವನಾನುಭವ’ ಎಂದು ಕರೆಯುತ್ತಾನೊ  ಅದರಲ್ಲಿ  ಹೆಚ್ಚಿನವು ‘ಹಣ ಸಂಬಂಧ’ವಾದ ಅನುಭವಗಳೇ ಆಗಿರುತ್ತವೆ. ಬಹುಶಃ ರಾಜಕುಟುಂಬದವರಿಗೆ ಮತ್ತಂಥವರಿಗೆ ಈ ಅನುಭವ ಶೂನ್ಯ. ಎಲ್ಲಾ ಸಾಮಾನ್ಯನೂ ಬದುಕಿನ ಒಂದಲ್ಲ ಒಂದು ಸಂದರ್ಭದಲ್ಲಿ ಹಣಕ್ಕೆ ಸಂಬಂಧಿಸಿದ ಯಾತನೆಯ ಅನುಭವಕ್ಕೆ ಪಕ್ಕಾಗಲೇ ಬೇಕು.
ಆದ್ದರಿಂದ ಯಾವುದೇ ಅನುಭವವನ್ನು ಅನನ್ಯ ಎಂದುಕೊಳ್ಳಲಿಕ್ಕಾಗದು. ನನ್ನ ತಂದೆಯ ಬದುಕಿನಲ್ಲಿ ಏನು ಸಂಭವಿಸಿತೊ, ನನ್ನ ತಾಯಿಯ ಬದುಕಿನಲ್ಲಿ ಏನು ಸಂಭವಿಸಿತೊ ಅದರಲ್ಲಿ ಯಾವುದೂ ಅನನ್ಯವಲ್ಲ. ಅವೆಲ್ಲ ಅಸಂಖ್ಯ ಮಂದಿಗೆ ಆದ ಅನುಭವಗಳೇ ಆಗಿವೆ. ನನಗಾದ ಅನುಭವಗಳೂ ಅಷ್ಟೇ, ಅನನ್ಯವಲ್ಲ. ‘ಅನನ್ಯ’ವೆಂಬಂತೆ ವೈಭವೀಕರಿಸಿ ಸಾವಿರಾರು ಶಬ್ದಗಳಲ್ಲಿ ಹೇಳಬೇಕೆಂದು ನನಗೆ ಅನಿಸುವುದಿಲ್ಲ.
ಹಾಗಾದರೆ ನಾನು ಬರೆಯುತ್ತಿರುವುದೇನು ಎಂಬ ಪ್ರಶ್ನೆ ತಟ್ಟನೆ ನನ್ನನ್ನು ಕುಟುಕುತ್ತದೆ. ‘ನಿಮ್ಮ ಆತ್ಮಕಥೆ ಬರೆಯಿರಲ್ಲ’ ಎಂದು ಒತ್ತಾಯಿಸಿದ ನನ್ನನ್ನು ಚೆನ್ನಾಗಿ ಬಲ್ಲ ನನ್ನ ಸ್ನೇಹಿತರು ಸಹ ‘ಇತರರ ಆತ್ಮಕಥೆಯಲ್ಲಿದ್ದದ್ದೇ ನಿಮ್ಮ ಆತ್ಮಕಥೆಯಲ್ಲಿಯೂ ಇರುವುದು’ ಎಂದರೆ, ಆಶ್ಚರ್ಯಪಡಲಿಕ್ಕೇನೂ ಇಲ್ಲ. ಯಾವುದೂ ಅನನ್ಯ ಅಲ್ಲ. ಹೆಚ್ಚು ಹೆಚ್ಚು ತಿಳಿದುಕೊಂಡಂತೆ, ಕೊನೆ ಕೊನೆಗೆ ಯಾವುದರಲ್ಲಿಯೂ ಅನನ್ಯತೆ ಕಾಣಿಸದಿರುವುದು ಸ್ವಾಭಾವಿಕ. ಆದುದರಿಂದ ಬಹಳ ತಿಳಿದವರು ಯಾವುದರಲ್ಲಿಯೂ ಏನೂ ಕಾಣದಿದ್ದರೆ ಅದರಲ್ಲೇನೂ ವಿಚಿತ್ರವಿಲ್ಲ. ಬದುಕುವಿಕೆಯ ಸಂತೋಷ ಅನನ್ಯವಾಗಿರುವಿಕೆಯಲ್ಲಿ ಇಲ್ಲ ಎಂಬ ಕಾರಣದಿಂದಲೇ ಅಲ್ಲವೆ ಕವಿ  ‘ಹುಲ್ಲಾಗು ಬೆಟ್ಟದಡಿ’  ಎಂದು ಹೇಳಿದ್ದು
ಬದುಕೆಂಬುದಿರುವುದು ಅದನ್ನು ಅದು ಇರುವಂತೆಯೇ ಸ್ವೀಕರಿಸಿ  ಅದನ್ನು ನಮಗೆ ಬೇಕಾದಂತೆ, ನಮಗೆ ಸಾಧ್ಯವಿರುವಂತೆ ತಿದ್ದಿ ತೀಡಿ ಬದುಕುವುದರಲ್ಲಿ. ಅದಷ್ಟೇನೂ ಸುಲಭವಲ್ಲ. ಎಷ್ಟೋ ಬಾರಿ ‘ಇನ್ನು ಬದುಕು ಇಲ್ಲ’ ಎಂಬ  ಸಂಕಷ್ಟ  ಎದುರಾದಾಗ, ಕೊನೆಗೊಳ್ಳುವುದರಲ್ಲಿರುವ ಆನಂದದ ತಂಪು ಗಾಳಿಯ ಅನುಭವದಿಂದ ಬಹುಶಃ ‘ಇದೇ ಪರಮ ಸುಖ’ ಎಂದನಿಸತೊಡಗಿದಾಗ, ‘ಅಲ್ಲ, ಇದಲ್ಲ, ಬದುಕು ಒಂದು ಅದ್ಭುತ ಅನುಭವ. ಹೇಗೇ ಇರಲಿ, ಅದನ್ನು ಅನುಭವಿಸು. ಆ ಅನುಭವದ ಅನನ್ಯತೆಯಲ್ಲಿ ಸುಖವನ್ನು ಕಾಣು’ ಎಂದು ನನಗೆ ಹೇಳಿದ್ದು ಮನುಷ್ಯರಲ್ಲ, ಪುಸ್ತಕಗಳು.
ಈ ಪುಸ್ತಕದ ಮಾತಾದರೂ ಏನು ಅದು ಅನನ್ಯವೆ ಅಲ್ಲ. ನೂರಾರು ಪುಸ್ತಕಗಳಲ್ಲಿ ಇರುವಂಥದೇ ಅದು ಕೂಡ! ಮಿಲಿಯ ಮಿಲಿಯ ಮಂದಿಗೆ ಲೋಕಜ್ಞಾನವನ್ನು ಅರೆದು ಕುಡಿಸಿ, ಬದುಕುವ ಕಲೆಯನ್ನು ಕಲಿಸಿದ ಡೇಲ್ ಕಾರ್ನಿಜಿ  ಕೂಡ ನನ್ನನ್ನು ಹಲವು ಬಾರಿ ಎಚ್ಚರಿಸಿದ್ದಾನೆ, ‘‘ಭೂತ ಮತ್ತು ಭವಿಷ್ಯದ ಮೇಲೆ ಕಲ್ಲು ಚಪ್ಪಡಿ ಹಾಕಿ ಇರುವುದು ಇದೊಂದೇ ದಿನ ಎಂಬಂತೆ ಜೀವಿಸು’ ಎಂದು. ‘ಈ ಕ್ಷಣ ನಿನ್ನ ಕೈಯಲ್ಲಿ ಏನಿದೆಯೋ ಅದರ ಮೇಲೆ ಮನಸ್ಸನ್ನು ಕೇಂದ್ರೀಕರಿಸು, ದೂರದಲ್ಲಿ ಅಸ್ಪಷ್ಟವಾಗಿರುವುದನ್ನು ಗಮನಿಸಬೇಡ’ ಎಂದು. ‘ಕಿತ್ತಳೆ ಸಿಗಲಿಲ್ಲ, ನಿಂಬೆ ಹಣ್ಣು ಸಿಕ್ಕಿತು. ಹುಳಿ ಎಂದು ಎಸೆಯಬೇಡ, ಸ್ವಲ್ಪ ಸಕ್ಕರೆ ಸಂಗ್ರಹಿಸಿ ಶರಬತ್ತು ಮಾಡಿಕೊ’ ಎಂದು. ಇಂಥ ಎಚ್ಚರಿಕೆಗಳ ಅಗತ್ಯವೇ ಇಲ್ಲದ ಬದುಕುಗಳಿರಬಹುದು. ಇಂಥ ಎಚ್ಚರಿಕೆಗಳ ಅಗತ್ಯ ರಾಜರುಗಳಿಗಿರಲಾರದು; ಮಂತ್ರಿಗಳಿಗಿರಲಾರದು; ಅವರ ಕಾಲ್ಬುಡದಲ್ಲಿರುವವರಿಗಿರಲಾರದು. ಆದರೆ ನನಗೆ ಇತ್ತು. ‘ಎಷ್ಟು ಕಾಲ ಜೀವಿಸಿದಿ ಎಂಬುದು ಮುಖ್ಯವಲ್ಲ, ಹೇಗೆ ಜೀವಿಸಿದಿ ಎಂಬುದು ಮುಖ್ಯ’ ಯಾರೋ ಅಂದರಲ್ಲವೆ ಹಾಗೆ ಯಾರೆಂದೇನು,  ಎಲ್ಲರೂ ಹೇಳುವ ಮಾತೇ ಅಲ್ಲವೇ ಅದು ನಮ್ಮ ಶಿವರಾಮ ಕಾರಂತರೂ ಹೇಳಿದ್ದಾರೆ. ಕನಕ ಪುರಂದರರೂ ಹೇಳಿದ್ದಾರೆ. ನಾನದನ್ನು ಪುನರುಚ್ಚರಿಸಿದರೆ ಯಾರಿಗೂ ಅಪಚಾರವಾಗಲಿಕ್ಕಿಲ್ಲ.
‘ನಿಮ್ಮ ಡೇಲ್ ಕಾರ್ನಿಜಿ ಆತ್ಮಹತ್ಯೆ ಮಾಡಿಕೊಂಡನಲ್ಲ’ ಎಂದು ತುಟಿಯ ಅಂಚಿನಲ್ಲಿ ನಗುವಿರಿಸಿ ಕೇಳುವವರಿಲ್ಲವೆ ಆತ್ಮಹತ್ಯೆ ಮಾಡಿಕೊಂಡರೆ ಏನು ತಪ್ಪು ಯಾರ ಆತ್ಮ ಯಾರಪ್ಪನ ಗಂಟು ಡೇಲ್ ಕಾರ್ನಿಜಿ ತನ್ನ ಮಾತು ಮತ್ತು ಬರಹದ ಮೂಲಕ  ಅಸಂಖ್ಯ ಬದುಕುಗಳಿಗೆ ನವ ಚೈತನ್ಯ ತಂದುಕೊಟ್ಟ. ಅವನ ಮಾತು ಮತ್ತು ಬರಹ ಸಾವಿರಾರು ಮಂದಿಯನ್ನು ಸಾವಿನ ಕಡೆಯಿಂದ ಬದುಕಿನ ಕಡೆಗೆ ನಡೆಸಿರಬಹುದು. ತುಂಬು ಬದುಕನ್ನು  ಬದುಕಿದ ಮೇಲೆ ಒಂದು ದಿನ ಅವನಿಗನಿಸಿತು ‘ಇನ್ನು ಸಾಕು, ಹೊರಟುಬಿಡೋಣ’ ಎಂದು. ಏನು ತಪ್ಪು ಸಮಾಧಿಯಾಗುವುದಕ್ಕೂ ಆತ್ಮಹತ್ಯೆಗೂ ಏನು ವ್ಯತ್ಯಾಸ ಎಪ್ಪತ್ತು-ಎಂಬತ್ತು ವರ್ಷ ಬದುಕಿ, ನೂರಾರು ಬಗೆಯ ಅನ್ಯಾಯ ಮಾಡಿ, ಎಷ್ಟೋ ಮಂದಿಯನ್ನು ಆತ್ಮಹತ್ಯೆಯ ಅಂಚಿಗೆ ದೂಡಿ, ಇನ್ನೂ ಬದುಕಲು ಬಯಸುವವರು ಕೇವಲ ಆತ್ಮಹತ್ಯೆ ಮಾಡಿಕೊಳ್ಳದಿರುವ ಸದ್ಗುಣದಿಂದ ಶ್ರೇಷ್ಟರೆನಿಸಿಕೊಳ್ಳುತ್ತಾರೆಯೆ  ನಮ್ಮ ನಿಮ್ಮೆಲ್ಲರ ಬದುಕನ್ನು ನರಕ ಮಾಡುವ ಇಂಥವರ ಬಗ್ಗೆ ನಾನು ಇಲ್ಲಿ ಬರೆಯಬೇಕು. ಅಂಥ ನರಕದಿಂದ ಮೇಲೆತ್ತುವವರ ಬಗ್ಗೆ ಕೂಡ ಬರೆಯಬೇಕು.  ಹಾಗೆ ಮೇಲೆತ್ತುವ ಮನುಷ್ಯರಿಲ್ಲದಿರಬಹುದು; ಆದರೆ ಪುಸ್ತಕಗಳು ಖಂಡಿತವಾಗಿಯೂ ಇವೆ.
 
ಇದನ್ನು ಬರೆಯುತ್ತಿರುವ ಸಂದರ್ಭದಲ್ಲಿ, ಸ್ನಾತಕೋತ್ತರ ಪದವಿ ಪಡೆದು ಉದ್ಯೋಗ ಹುಡುಕುತ್ತಿರುವ ಒಬ್ಬ ಯುವಕನ ಕೈಯಲ್ಲಿ ಒಂದು ಪುಸ್ತಕ ಕಂಡೆ. ರಾಬರ್ಟ್ ಶುಲ್ಲರ್ ಎಂಬ ಲೇಖಕನ ‘ಟಫ್ ಟೈಮ್ಸ್ ನೆವರ್ ಲಾಸ್ಟ್, ಬಟ್ ಟಫ್ ಪೀಪ್ಲ್ ಡೂ’ ಎಂಬ, ಹಲವು ಕೋಟಿ ಜನ ಓದಿದ ಪುಸ್ತಕ. ಮುಖಪುಟದ ನಂತರ ಮೊದಲು ಕಣ್ಣಿಗೆ ಬೀಳುವ ವಾಕ್ಯ, ‘ಎಲ್ಲಾ  ಸಾಧ್ಯತೆಗಳೂ ಮುಗಿದುಹೋದುವು ಎಂದೆನಿಸಿದಾಗ, ನೆನಪಿಸಿಕೊಳ್ಳಿ ಮುಗಿದುಹೋಗಿಲ್ಲ.’ ಮಾನವ ಜೀವಿತದಲ್ಲಿ ಮನುಷ್ಯ ಮನುಷ್ಯನೊಡನೆ ಮಾತಾಡಬೇಕಾದ್ದು ಅತಿ ಅಗತ್ಯ. ಪುಸ್ತಕ  ಅದನ್ನು ಅನನ್ಯವಾದ ರೀತಿಯಲ್ಲಿ ಮಾಡಬಲ್ಲ ಏಕಮಾತ್ರ ಮಾಧ್ಯಮ ಅದು. ಬಹುಶಃ ಪ್ರಪಂಚದಲ್ಲಿ ಪುಸ್ತಕಕ್ಕಿಂತ ಶ್ರೇಷ್ಠವಾದ ಮಾನವ  ಸೃಷ್ಟಿ-ಸಂಶೋಧನೆ ಬೇರೆ ಇಲ್ಲ.
ಓದುವವನು ತನಗೆ ಬೇಕಾದುದನ್ನು  ತನಗೆ ಬೇಕಾದಂತೆ ಓದಿಕೊಂಡು ತನ್ನ ಒಳಗೆ ಕ್ರಾಂತಿ ಮಾಡಿಕೊಳ್ಳುತ್ತಾನೆ. ‘ನನ್ನ ಕಾದಂಬರಿಯನ್ನು ಓದಿ ಯಾರೂ ಕ್ರಾಂತಿ ಮಾಡಲಿಲ್ಲ’ ಎಂದು ಗೋಳಾಡುವ ಲೇಖಕನಿಗೆ ಬರಹದ ಬಗ್ಗೆ, ಕ್ರಾಂತಿಯ ಬಗ್ಗೆ ಅಪಕಲ್ಪನೆಗಳಿರುವ ಸಂಭವ ಇದೆ. ‘ಕರ್ಮಣ್ಯೇವಾಧಿಕಾರಸ್ತೇ ಮಾಫಲೇಷು ಕದಾಚನ’ ಎಂಬ ಮಾತು ಎಲ್ಲ ಕರ್ಮಕ್ಕೂ ಅನ್ವಯಿಸುವುದಾದರೆ, ಬರಹಕ್ಕೂ ಅನ್ವಯಿಸಬಹುದಲ್ಲವೆ
 
 
14
ಬರೆಯುತ್ತಾ ಬರೆಯುತ್ತಾ ಇದರಲ್ಲಿ ನಾನೆಲ್ಲಿದ್ದೇನೆ ಎಂಬ ಪ್ರಶ್ನೆ ಕಾಡುತ್ತದೆ. ದ್ವಂದ್ವವಲ್ಲ, ಹುಡುಕಾಟ. ಇದು ಸ್ಪಷ್ಟವಾದ ಆದಿ ಅಂತ್ಯಗಳಿರುವ ಕತೆಯಲ್ಲ. ಸ್ಪಷ್ಟವಾದ ಆದಿ ಅಂತ್ಯಗಳಿರುವುದು ಪುರಾಣ ಪುರುಷರ ಮತ್ತು ದೈವಾಂಶ ಸಂಭೂತರೆನಿಕೊಳ್ಳುವವರ ಕತೆಗಳಲ್ಲಿ ಮಾತ್ರ. ನಮ್ಮಂಥವರಿಗೆ ಆದಿ ಅಂತ್ಯಗಳಿಲ್ಲ. ಇದೆಯೆಂದು ಭ್ರಮಿಸಿಕೊಂಡು ಅದನ್ನು ಶಬ್ದಗಳ ಮೂಲಕ ಬೃಹತ್ತಾಗಿಸಿ ನಿರೂಪಿಸಬಹುದು. ಅಂಥ ಆತ್ಮಕಥೆ ಜೀವನ ಚರಿತ್ರೆ ಯಾರದೇ ಆಗಿರಲಿ, ಅದು ಕಟ್ಟುಕತೆಯಂತೆಯೇ ನನಗೆ ಕಾಣಿಸುತ್ತದೆ. ಈ ಬರಹ ನನ್ನನ್ನು ನಾನೇ ಹುಡುಕುವ ಒಂದು ಪ್ರಯತ್ನವೆಂದಾದರೆ, ಅದು ಈ  ಲೋಕದಲ್ಲಿ ಹುಟ್ಟಿ  ಸಾಯುವ ಎಲ್ಲರೂ ಮಾಡುವ ಪ್ರಯತ್ನದಂತೆ ಇದ್ದರೆ, ಅದು ಒಂದು ಆತ್ಮಶೋಧನೆಯಾದೀತು. ನಿಜವಾದ ಆತ್ಮಕಥೆಗೆ ನನ್ನನ್ನೇ ನಾನು ಕೇಂದ್ರ ಸ್ಥಾನದಲ್ಲಿಟ್ಟು ನೋಡಬೇಕು. ಗತಕಾಲದ ನೂರಾರು ಸನ್ನಿವೇಶಗಳಲ್ಲಿ ಮತ್ತೆ ನನ್ನನ್ನು ಸ್ಥಾಪಿಸಿಕೊಂಡು ನೋಡಬೇಕು. ಹಾಗೆ ಮಾಡಹೊರಟಾಗ, ಸನ್ನಿವೇಶ ಮತ್ತು ಇತರ ವ್ಯಕ್ತಿಗಳು ಹೆಚ್ಚು ನಿಚ್ಚಳವಾಗಿ ಕಾಣಿಸುತ್ತಾರೆಯೇ ವಿನಾ, ಅದರಲ್ಲಿ ನಾನು ಎಲ್ಲಿಯೂ ಕಾಣಿಸುವುದಿಲ್ಲ. ಕನ್ನಡಿಯ ಹಿಂದಿರುವ ವಿವರಗಳನ್ನು ನೋಡುವಾಗ ನಮಗೆ ನಾವು ಕಾಣಿಸದಿರುವ ಹಾಗೆ! ಅವರೆಲ್ಲ ನನ್ನ ನೆನಪಿನಲ್ಲಿ ಅಲ್ಲೇ ಇದ್ದಾರೆ; ಆದರೆ ನಾನು ಕಾಲದಲ್ಲಿ ಮುಂದಕ್ಕೆ ಸಾಗಿಬಿಟ್ಟಿದ್ದೇನೆ. ನನ್ನನ್ನು ಪುನಃ ಒಯ್ದು ಅಲ್ಲಿ ಇರಿಸಿ ನೋಡುವುದು ಎಲ್ಲಾ ಸಂದರ್ಭಗಳಲ್ಲಿಯೂ ಸಾಧುವೆನಿಸುವುದಿಲ್ಲ. ಮತ್ತು ನನ್ನ ಅಂದಿನ ಅನುಭವಗಳ ವಿವರದಲ್ಲಿ ಅಂದಿನ ಅವರು ಹಾಗೆಯೇ ಇರಬೇಕಾಗುತ್ತದೆ.  ಅಂದಿನ ಅವರು ಬೇರೆ ಆಗಿರುತ್ತಾರೆ. ಅಂದಿನ ನಾನು ಕೂಡ ಹಾಗೆಯೇ ಇಲ್ಲದೆ ಬೇರೆ ಆಗಿರುವುದರಿಂದ, ಅಂದಿನ ಆ ದೃಷ್ಟಿಯಿಂದ ಇವತ್ತು  ಆ ದಿನವನ್ನು ಕಾಣುವುದು ಸುಲಭವಲ್ಲ.
ನಾನು ಬರೆಯುತ್ತಿರುವುದು ನನ್ನ ನೋವುಗಳನ್ನೋ ನಾನು ಪಟ್ಟ ಕಷ್ಟಗಳನ್ನೋ ತೋಡಿಕೊಳ್ಳಲಿಕ್ಕಾಗಿ ಅಲ್ಲ. ಕೆಲವು ಆತ್ಮಕಥೆಗಳನ್ನು ಓದುವಾಗ ಹಾಗೆ ಅನಿಸುವುದುಂಟು. ಹಾಗೆ ಬರೆದವರಲ್ಲಿ ಕೆಲವರಿಗಾದರೂ ಆ ಬಳಿಕ ಅನಿಸಿರಬಹುದು ‘ಛೆ, ಇದನ್ನೆಲ್ಲ ಹೇಳಬಾರದಾಗಿತ್ತು; ಹೇಳುವ ಅಗತ್ಯ ಇರಲಿಲ್ಲ’ ಎಂದು. ಅದನ್ನೋದಿದವರು ಸುರಿಸಬಹುದಾದ ಕಣ್ಣೀರಿಂದೇನು ಅದು ತಾತ್ಕಾಲಿಕ. ಅವರ ಮನಸ್ಸಿನಲ್ಲಿ ಮೂಡಬಹುದಾದ ಅನುಕಂಪದಿಂದೇನು ಅದೂ ತಾತ್ಕಾಲಿಕ.  ಮನುಷ್ಯ ತನಗಾದ ಗಾಯಗಳನ್ನು ತೋರಿಸಿಕೊಂಡರೆ, ‘ಅಯ್ಯೊ’ ಎನ್ನುವವರು ಸಿಗಬಹುದು. ಆದರೆ ಅದು ಗಾಯವನ್ನು ಮಾಯಿಸಲಾರದು. ನಿಮ್ಮ ಮನಸ್ಸಿಗಾದ ಗಾಯಗಳನ್ನು ನೋಡಿ ನಗುವವರು ಕೂಡ ಪ್ರಪಂಚದಲ್ಲಿ ಇದ್ದಾರೆ.  ಗಾಯಗಳ ಹಿಂದೆ ಹೆಡ್ಡತನವನ್ನು ಕಾಣುವವರು ಇದ್ದಾರೆ. ಪ್ರಪಂಚದಲ್ಲಿ  ಪ್ರತಿಯೊಬ್ಬರಿಗೂ ಗಾಯದ ಅನುಭವವಿರುವುದಿಲ್ಲವಲ್ಲ  ಎಸ್ಸೆಸ್ಸೆಲ್ಸಿ  ಪರಿಕ್ಷೆಗೆ ಕಟ್ಟುವ ಸಮಯದಲ್ಲಿ ಫಾರ್ಮು ತುಂಬುವಾಗ ಗುರುತಿನ ಚಿಹ್ನೆಗಳನ್ನು ನಮೂದಿಸಲಿಕ್ಕೆ ಸಹ ಮೈಮೇಲೆ ಕಲೆಯಿಲ್ಲದ ಮಕ್ಕಳನ್ನು ಕಂಡು ‘ಏನು ಬರೆಯಲಿ’ ಎಂದು ಅಧ್ಯಾಪಕರು ತಲೆ ಕೆಡಿಸಿಕೊಳ್ಳವುದಿದೆ.
ಆದ್ದರಿಂದ ಆತ್ಮಕಥನ ಮಾಡಬೇಕಾದ್ದೇನು ಗಾಯಗಳ ನೋವಿನ ಪ್ರದರ್ಶನವಲ್ಲ; ಗಾಯದ ನೋವಿನ ಅನುಭವವುಳ್ಳವರೊಂದಿಗೆ ಸಂವಹನ. ಬಹುಶಃ ಎಲ್ಲಾ ಬರಹದಿಂದಲೂ  ಸಾಧ್ಯ ಇಷ್ಟು ಮಾತ್ರ. ಎಲ್ಲರೂ ಓದಬೇಕೆಂಬ ಹುಂಬ ಹಟವಾದರೂ ಯಾಕೆ ಎಲ್ಲರೂ ಓದಲಿಲ್ಲ ಎಂಬ ದುಃಖವಾದರೂ ಯಾಕೆ ಸಾಹಿತ್ಯ ಅನ್ನದಷ್ಟು ಮುಖ್ಯವೇನಲ್ಲ. ಹೆಂಡದಷ್ಟು ಸಹ ಅಲ್ಲ ಎಂಬ ಕಟು ಸತ್ಯವನ್ನು ಒಪ್ಪುಕೊಳ್ಳುವುದು ಲೇಖಕನ ಆರೋಗ್ಯಕ್ಕೂ ಒಳ್ಳೆಯದು. ನೋವೇ ಇಲ್ಲದವನಿಗೆ ಇನ್ನೊಬ್ಬ ಮನುಷ್ಯನ ಅಗತ್ಯವೂ ಇಲ್ಲ, ಸಾಹಿತ್ಯದ ಅಗತ್ಯವೂ ಇಲ್ಲ.
 
ಬರಹ ಮತ್ತು ಓದು ಎಂಬ ನೋವನ್ನು ಅರ್ಥ ಮಾಡಿಕೊಳ್ಳುವ, ನೋವನ್ನು ಪರಸ್ಪರ ಹಂಚಿಕೊಳ್ಳುವ ಕ್ರಿಯೆ ಮನುಷ್ಯನನ್ನು ಅರ್ಥಮಾಡಿಕೊಳ್ಳಲು, ಬದುಕನ್ನು ಅರ್ಥಮಾಡಿಕೊಳ್ಳಲು ಸಹಾಯ ಮಾಡುತ್ತದೆ. ಬದುಕನ್ನು ಸಹನೀಯವಾಗಿಸಲು ಅಥವಾ ಕಡಿಮೆ ಆಸಹನೀಯವಾಗಿಸಲು ಬರಹ ಮತ್ತು ಓದು ನೆರವಾಗಬಹುದು. ಈ ವಿಶ್ವಾಸ ಅಥವಾ ಈ ಅಭೀಪ್ಸೆ-ಇದು ಕತೆ, ಕಾವ್ಯ ಎಲ್ಲದರ ಆಳದಲ್ಲಿರುವ ಮಿಡಿತ. ಈ ಮಿಡಿತವೇ ಒಂದು ಆತ್ಮಕಥೆಯ ಆಳದಲ್ಲಿಯೂ ಇರುವುದು ಎಂದು ನನಗನಿಸುತ್ತದೆ. ನೋವು, ಕಥೆ, ಕಾವ್ಯದ ಮಿಡಿತ ಮನುಷ್ಯನನ್ನು ಮನುಷ್ಯತ್ವದತ್ತ ಒಯ್ಯುತ್ತದೆ. ಆ ಮಿಡಿತವೇ ಮನುಷ್ಯ. ಆ ಮಿಡಿತವಿರುವಲ್ಲಿ ಶಬ್ದರಹಿತವಾಗಿಯೂ ಕಾವ್ಯವಿರಬಹುದು. ಬರೆಯದೆಯೂ ಕವಿಯಾಗಬಹು. ಕೇವಲ ಮನುಷ್ಯನಾಗಿದ್ದುಕೊಂಡು ಕವಿ ಎನಿಸಿಕೊಳ್ಳಬಹುದು. ರಾಮ ಬರೆಯಲಿಲ್ಲ; ಕೃಷ್ಣ ಬರೆಯಲಿಲ್ಲ. ಆದರೆ ರಾಮ, ಕೃಷ್ಣ ಕೂಡ  ಕವಿಗಳೇ. ಅವರ ಕ್ರಿಯೆಯೇ ಅವರ ಕಾವ್ಯ. ಒಂದು ವೇಳೆ ಅಲ್ಲವೆಂದಾದರೆ, ಕಾವ್ಯವಸ್ತು  ಹೌದು ತಾನೆ ಅಷ್ಟು  ದೊಡ್ಡ ಕಾವ್ಯವಸ್ತು ಈ ಪ್ರಪಂಚದಲ್ಲಿ ಬೇರೆ ಇಲ್ಲ. ಏಕಲವ್ಯನಿಗೆ ಅವನೇ ಮಾಡಿಕೊಂಡ ಮೂರ್ತಿ ಗುರುವಾದದ್ದು ಹೇಗೋ ಹಾಗೆ. ಕಾವ್ಯವಸ್ತು  ಕೂಡ  ಕಾವ್ಯವೇ.   ಬೇಂದ್ರೆ ನನ್ನ ಕವನ ಸಂಕಲನಕ್ಕೆ ಬರೆದ ಮುನ್ನುಡಿಯಲ್ಲಿಯೂ ನನಗಿನಿತು ‘ಗುರು’ ಸಿಕ್ಕಿದ. ಶಬ್ದ ಮುಖ್ಯವಲ್ಲ, ಭಾವ ಮುಖ್ಯ ಎಂದು ನನಗೆ ಆ ಗುರು ಹೇಳಿದ. ಹೇಳಲಿರುವುದನ್ನು ಸರಳವಾಗಿ ಹೇಳು, ದೊಡ್ಡ  ಪದಗಳು ಬೇಡ ಎಂದ. ನನಗೆ ಯಾವ ಚಕ್ರವರ್ತಿಯನ್ನೂ ಮೆಚ್ಚಿಸಲಿಕ್ಕೆ ಇಲ್ಲವಾಗಿರುವುದರಿಂದ  ಸರಳವಾಗಿ ಹೇಳುವುದೇ  ಸುಖದಾಯಕ ಎನಿಸುತ್ತದೆ.
 
 
15
ಎಂದೂ ಕಂಡಿರದ ತಂದೆಯನ್ನು  ‘ಎಲ್ಲೋ ಇದ್ದಾರೆ’  ಎಂದು ತಾಯಿ ಹೇಳಿದ ಆಧಾರದಲ್ಲಿ ವರ್ಷ ವರ್ಷಗಳ ಕಾಲ ಹುಡುಕುವವರನ್ನು ನಾನು ಕಂಡಿದ್ದೇನೆ. ಮೂವತ್ತು ವರ್ಷಗಳ ಕಾಲ ಇಥಿಯೋಪಿಯಾವನ್ನು ಇಟೆಲಿ ಆಳಿದಾಗ ಇಟೆಲಿಯನ್ ಸೈನಿಕರಿಂದ ಇಥಿಯೋಪಿಯನ್ ಹೆಂಗಸರಿಗೆ ಹುಟ್ಟಿದ ಮಕ್ಕಳು ಇಪ್ಪತ್ತು-ಮೂವತ್ತು  ವರ್ಷಗಳ ಬಳಿಕ ಇಟೆಲಿಗೆ ಹೋಗಿ ತಂದೆಯನ್ನು ಹುಡುಕುತ್ತಿದ್ದ ವಿಚಾರ  ಕೇಳಿ ಬೆರಗಾಗಿದ್ದೇನೆ. ಹಾಗೆ ಹುಡುಕುತ್ತಿದ್ದ ಒಬ್ಬಿಬ್ಬರ ಬಾಯಿಂದಲೇ  ಕೇಳಿದ ಅವರ ಹುಡುಕಾಟದ ಕತೆ ಮತ್ತು ಅವರ ವ್ಯಾಕುಲ ಮುಖಭಾವ ಈಗಲೂ ನನ್ನ ಚಿತ್ತದಲ್ಲಿದೆ. ಅಂಡಮಾನಿನಲ್ಲಿ ಅಸುನೀಗಿದ ಬ್ರಿಟಿಷರವನ ಮಕ್ಕಳು ತಂದೆಯ ಸಮಾಧಿಯನ್ನು ಕಾಣಲು ಇಂಗ್ಲೆಂಡಿನಿಂದ ಪೋರ್ಟ್ ಬ್ಲೆಯರಿಗೆ ಬಂದುದನ್ನು ಕಂಡು ವಿಸ್ಮಿತನಾಗಿದ್ದೇನೆ. ಭಾವನೆಗಳಿಗೇನೊಂದು ಶಕ್ತಿ! ಸಂಬಂಧ ಎಂಬುದಿರುವುದು ಎಲ್ಲಿ ಕೇವಲ ಭಾವನೆಯಲ್ಲಿ, ಅಲ್ಲವೆ ನಿಜವಾಗಿಯೂ ನಾವು ಜೀವಂತವಾಗಿದ್ದೇವೆ ಎಂದನಿಸುವುದು ಎಲ್ಲಿ ನಮ್ಮ ಸ್ವಂತ ಭಾವನೆಯಲ್ಲಿಯೆ ಅಥವಾ ಇತರರ ಗುರುತಿಸುವಿಕೆಯಲ್ಲಿಯೆ ನಮ್ಮ ಉಸಿರಿರುವುದು ನಿಜವಾಗಿ ಎಲ್ಲಿ, ಆಹಾರದಲ್ಲೆ, ಚಿಂತನೆಯಲ್ಲೆ
ತಾಯ್ತಂದೆಯರೇ ತಮ್ಮ ಬದುಕಿನ ಸೋಲಿಗೆ ಕಾರಣ ಎನ್ನುವ ಮಕ್ಕಳಿದ್ದಾರೆ. ತಾವು ಬಯಸಿದಂತೆ ತಮ್ಮ ಮಕ್ಕಳು ಆಗಲಿಲ್ಲ ಎಂದು ದುಃಖಿಸುವ ತಾಯ್ತಂದೆಯರಿರುವಂತೆ, ತಾಯ್ತಂದೆ ತಮ್ಮ ಕರ್ತವ್ಯವನ್ನು ಸರಿಯಾಗಿ ನಿರ್ವಹಿಸಲಿಲ್ಲ ಎಂದು ದೇವದಾಸ ಗಾಂಧಿಯಂತೆ ಘೋರವಾದ ಆಪಾದನೆ ಮಾಡುವವರೂ ಇದ್ದಾರೆ. ಮಕ್ಕಳು ಮಾಡಬಹುದಾದ ಅತಿ ಘೋರವಾದ ಆಪಾದನೆಯೆಂದರೆ ಬಹುಶಃ ‘ನನ್ನನ್ನು ಯಾಕೆ ಹುಟ್ಟಿಸಿದೆ’ ಎಂಬುದೇ ಆಗಿರಬಹುದು.  ಕೆಲವರು ಈ ಪ್ರಶ್ನೆಯನ್ನು  ಮಾತಿನಲ್ಲಿ ಕೇಳಿದ್ದರೆ ಕೆಲವರು ಕೃತಿಯ ಮೂಲಕ ವ್ಯಕ್ತಪಡಿಸಿರಬಹುದು. ಇಂಥ ಮಾತನ್ನು ಮಕ್ಕಳ ಬಾಯಿಂದ ಕೇಳಿ ‘ಅಯ್ಯೊ, ಭೂಮಿ ಬಾಯ್ಬಿಟ್ಟು  ನಮ್ಮನ್ನು ನುಂಗಬಾರದೆ’ ಎಂದು ದುಃಖಿಸಿದವರನ್ನು ನಾನು ಕಂಡಿದ್ದೇನೆ. ‘ನಾನು ಬಯಸಿ ಹುಟ್ಟಿದೆ’ ಎಂದು ಕತೆಯಲ್ಲಿನ  ಅವತಾರ ಪುರುಷ ಮಾತ್ರವಲ್ಲದೆ ಬೇರೆ ಯಾರು ಹೇಳಲು ಸಾಧ್ಯ ‘ನನ್ನನ್ನೇ ನಾನು ಹುಟ್ಟಿಸಿಕೊಳ್ಳುತ್ತೇನೆ’ ಎಂದು ಶ್ರೀಕೃಷ್ಣನ ಬಾಯಿಯಲ್ಲಿ  ವ್ಯಾಸ ಹೇಳಿಸಿದ್ದು  ಜಗತ್ತಿನ ಎಲ್ಲಾ ತಾಯ್ತಂದೆಯರನ್ನು ಧರ್ಮಸಂಕಟದಿಂದ ಪಾರುಮಾಡಲಿಕ್ಕೇ ಇರಬಾರದೇಕೆ ತಾಯ್ತಂದೆಯರ ಸಂಭೋಗದ ಮಜಾದ ಫಲವಾಗಿ ತಾನು ಹುಟ್ಟಿದ್ದು ಎಂದು ಪರಿತಪಿಸುವವರು ಸಹ ಇಲ್ಲದಿಲ್ಲ.  ಆದರೆ ಇದು ಮನುಷ್ಯ ಬದುಕಿನಲ್ಲಿ ಸೋತಾಗ ಅವನ ಬಾಯಿಂದ ಬರುವ ಮಾತು. ಗೆದ್ದಾಗ ತಾಯ್ತಂದೆಯರ ನೆನಪು ಇದ್ದರೆ, ಆ ತಾಯ್ತಂದೆಯರನ್ನು ಭಾಗ್ಯವಂತರು ಎಂದೇ ತಿಳಿಯಬೇಕು!
ಆದರೆ ಮಕ್ಕಳು ಹುಟ್ಟುವುದು ಸಂಭೋಗದ ಉಪ ಉತ್ಪನ್ನವಾಗಿ ಅಲ್ಲ. ಬದುಕಿನಲ್ಲಿ ಪರಮಾನಂದವೆಂಬುದಿರುವುದು ಸಂಭೋಗದಲ್ಲಿ ಮಾತ್ರ ಎಂಬುದು ಅದರಲ್ಲಡಗಿರುವ ಅರ್ವಚನೀಯ ಸುಖ ಮತ್ತು ಅಷ್ಟೇ ಅರ್ವಚನೀಯವೂ ಅನಿವಾರ್ಯವೂ ಆದ ದುಃಖವನ್ನು ತಿಳಿಯದವರು ಮಾಡಿಕೊಳ್ಳುವ ಅಪಕಲ್ಪನೆ. ಈ ಅಪಕಲ್ಪನೆ ಎಲ್ಲಿಯ ವರೆಗೆ ಇರುತ್ತದೆಂದರೆ ಅವರೂ ಹೆತ್ತವರಾಗುವ ವರೆಗೆ ಇರುತ್ತದೆ. ಆಗ ಅವರಿಗೂ ತಿಳಿಯುತ್ತದೆ ಮಕ್ಕಳನ್ನು ಪಡೆಯುವುದರಲ್ಲಿ ಸುಖ ಅಥವಾ ದುಃಖ ಎಂದು ಪ್ರತ್ಯೇಕಿಸಿ ಹೇಳಲಾಗದಂಥದು ಏನೋ ಇದೆ ಎಂದು. ಮಕ್ಕಳನ್ನು ಹೆತ್ತು ಸಲಹಿ ಬೆಳೆಸುವುದರಲ್ಲಿ ಎಷ್ಟು ಕಷ್ಟ ಮತ್ತು ದುಃಖ ಅಡಗಿದೆ ಎಂದರೆ, ಅದರಲ್ಲಿ ಇರುವ ಸುಖ ಅದಕ್ಕಿಂತ ಕಿರಿದು ಎಂದು ಹೆತ್ತವರೆಲ್ಲರಿಗೂ ಗೊತ್ತು. ಆದರೆ ಆ ಸುಖಕ್ಕೆ ಆ ದುಃಖವನ್ನು ಮರೆಸುವ ವಿಶಿಷ್ಟವಾದ ಶಕ್ತಿ ಇದೆ. ಮನುಷ್ಯ ಅದಕ್ಕೋಸ್ಕರ ಮಕ್ಕಳನ್ನು ಪಡೆಯುತ್ತಾನೆ. ಅದು ಅವನ ಇಚ್ಛೆ. ಮಕ್ಕಳು ಹುಟ್ಟಿದ್ದು ಅವರ ಪ್ರಾರಬ್ಧ  ಎಂದುಕೊಳ್ಳದೆ ಬೇರೆ ವಿಧಿಯಿಲ್ಲ. ಅದಕ್ಕೆ ನಿಸರ್ಗ ಹೊಣೆ.  ಅಪ್ಪ ಅಮ್ಮ ಹೊಣೆಗಾರರಲ್ಲ. ಸಂಭೋಗವೂ ನಿಸರ್ಗದ್ದೇ. ಯಾವ ಜೀವಿಯೂ ಅದಕ್ಕೆ ಹೊಣೆಯಲ್ಲ. ಮನುಷ್ಯ ಇತರ ಜೀವಿಗಳಿಗಿಂತ ಒಂದಲ್ಪ  ಭಿನ್ನ ಅಷ್ಟೆ. ಇತರ ಜೀವಿಗಳ ವಿಚಾರದಲ್ಲಿಯೂ ನೂರೊಂದು ವೈವಿಧ್ಯಗಳು ಇವೆ.  ಕೋತಿಯದ್ದೊಂದು ರೀತಿ ಕುದುರೆಯದ್ದೊಂದು ರೀತಿ. ಚಿಟ್ಟೆಯದ್ದೊಂದು ರೀತಿ ಚೇಳಿನದ್ದೊಂದು ರೀತಿ.  ನಿಸರ್ಗದ ರೀತಿಯಲ್ಲಿ  ಯಾಕೆ ಎಂಬ ಪ್ರಶ್ನೆ  ಇಲ್ಲ. ಎಲ್ಲವೂ ಇದೆ ಎಂದಷ್ಟೇ ಹೇಳಬೇಕು. ಆದ್ದರಿಂದ ‘‘ಹೌದಪ್ಪ ನೀನು ಹುಟ್ಟಿದ್ದಿ. ಅದರಲ್ಲಿ ನನ್ನ ತಪ್ಪೂ ಇಲ್ಲ, ನಿನ್ನ ತಪ್ಪೂ ಇಲ್ಲ, ಸಾಧ್ಯವಿದ್ದರೆ ಬದುಕು!’’ ಎಂದು ಹೇಳುವ ಧೈರ್ಯ ತಾಯ್ತಂದೆಯರಿಗೆ ಇರಬೇಕಾಗುತ್ತದೆ. ಮನುಷ್ಯ ಮಾತೆಂಬುದಿರುವ ಪ್ರಾಣಿಯಾದುದರಿಂದ ಎಂಥೆಂಥ ಮಾತುಗಳೂ ಹುಟ್ಟಬಹುದು. ಆದರೆ ಮನುಷ್ಯ ಆಡಿದ್ದೆಲ್ಲವೂ ಮಾತಲ್ಲ; ಕೆಲವು ಕೇವಲ ರವ, ನಾಯ್ಸ್!
ನಾನು ಯಾರು ಎಂಬ ಪ್ರಶ್ನೆಗೆ ಬಹುಶಃ ಯಾರಲ್ಲೂ ಉತ್ತರವಿಲ್ಲ. ಜೀವ ಸರಪಳಿಯಲ್ಲಿ ನಾನು ಒಂದು ಕೊಂಡಿ. ಜೀವ ವೈಜ್ಙಾನಿಕ ದೃಷ್ಟಿಯಿಂದ ಅಷ್ಟೆ, ಅದಕ್ಕಿಂತ ಹೆಚ್ಚೇನಿದೆ ನನ್ನಂತೆಯೇ ನನ್ನ ಹಿಂದಿನ ತಲೆಮಾರಿನ ಮನುಷ್ಯ ಮತ್ತು ಮುಂದಿನ ತಲೆಮಾರಿನ ಮನುಷ್ಯ. ಅಪ್ಪ, ಮಗ ಎಂಬುದೆಲ್ಲ ಕೇವಲ ಶಬ್ದಗಳು.
ಹಾಗೆಯೇ ‘ಗುರು’ ಎಂಬ ಶಬ್ದ ಕೂಡ.  ‘ನಿನ್ನ ಗುರು ಯಾರು’ ಎಂದು ನನ್ನನ್ನು ಯಾರಾದರೂ ಕೇಳಿದರೆ, ಜಗತ್ತನ್ನು ತೋರಿಸುತ್ತೇನೆ. ಪುಸ್ತಕಗಳನ್ನು ತೋರಿಸುತ್ತೇನೆ. ಮರಗಿಡಗಳನ್ನು, ಪಕ್ಷಿಗಳನ್ನು ತೋರಿಸುತ್ತೇನೆ. ನನ್ನನ್ನು ಪ್ರೀತಿಸಿದವರನ್ನು ಮಾತ್ರವಲ್ಲ, ಪ್ರೀತಿಸಲಾಗದವರನ್ನೂ ತೋರಿಸುತ್ತೇನೆ. ಗುರು ಎಷ್ಟು  ಶ್ರೇಷ್ಠನಿದ್ದರೂ ಕಲಿತುದು ಎಷ್ಟು ಎಂಬುದು ವಿದ್ಯಾರ್ಥಿಯ ಸಾಮಥ್ರ್ಯಕ್ಕೆ ಸೇರಿದ ವಿಚಾರ. ಕಲಿಯಲಿಚ್ಛೆಯಿರುವವನು ಮರವನ್ನು ನೋಡಿ ಕಲಿಯಬಹುದು. ಎಲೆಯನ್ನು, ಹಣ್ಣನ್ನು ನೋಡಿ ವಿಜ್ಙಾನಿಯಾಗಬಹುದು. ನೋಡಿ ಕವಿಯಾಗಬಹುದು. ಸೂರ್ಯ ಚಂದ್ರರನ್ನು ಗ್ರಹ ನಕ್ಷತ್ರಗಳನ್ನು ನೋಡಿ ದಾರ್ಶನಿಕನಾಗಬಹುದು. ಒಂದು ಹೆಣವನ್ನು ನೋಡಿ ಬುದ್ಧ  ಆಗಲಿಲ್ಲವೆ
ಗುರು ಯಾರು ಎಂಬ ಪ್ರಶ್ನೆ ಬಾಲ್ಯದ ನೂರಾರು ಅನುಭವಗಳ ಕಡೆಗೆ ನನ್ನನ್ನು  ಒಯ್ಯುತ್ತದೆ. ಒಂದರೊಳಗೊಂದು ಸೇರಿಕೊಂಡು ಹಿಡಿದೆಳೆದರೆ ನೂರಾರಾಗುವ ಐಂದ್ರಜಾಲಿಕನ ಹೂಮಾಲೆಯಂತಿರುವ ಅನುಭವದ ಒಂದು ಕುಂಡಗಳವು. ಒಂದನ್ನು ಹೇಳಿಬಿಡುತ್ತೇನೆ.
 
ನಮಗಿದ್ದುದು ಪ್ರಧಾನವಾಗಿ, ಮಳೆ ನೀರನ್ನು ನಂಬಿರುವ ಬೆಟ್ಟು ಗದ್ದೆಗಳು. ಬೇಸಾಯ ಮಾಡುವುದು ಎಷ್ಟು ತ್ರಾಸದ ಕಾಯಕ ಎಂದು ಬೇಸಾಯ ಮಾಡಿದವರಿಗೆ, ಅದನ್ನು ಪ್ರತಿ ಹಂತದಲ್ಲಿಯೂ ಕಣ್ಣಾರೆ ಕಂಡವರಿಗೆ ಮಾತ್ರ ಗೊತ್ತು. ಅದು ಓದಿ, ಕೇಳಿ ತಿಳಿಯುವಂಥದಲ್ಲ. ಅಂಥ ಬೆಳೆ ಸಮೃದ್ಧವಾಗಿ ಬೆಳೆದು, ತೆನೆ ಹೊರಬರುವ ಹೊತ್ತಿನಲ್ಲಿ ಮಳೆ ಮಾಯ! ಗದ್ದೆಯ ನೀರಿನ ಮಟ್ಟ ದಿನದಿಂದ ದಿನಕ್ಕೆ ಕೆಳಹೋಗುವುದನ್ನು ದಿನಾ ಹೋಗಿ ನೋಡುವಾಗ ಹೃದಯವೇ ಕುಸಿದಂತಾಗುತ್ತದೆ.  ತಂದೆ ಎಲ್ಲೋ ದೂರದ ಊರಿನಲ್ಲಿ. ದಿನಾ ಸಂಜೆ ಈ ದಿನವಾದರೂ ಮಳೆ ಬರುವುದೇನೋ  ಎಂಬ ಆಸೆಯಿಂದ ಪಶ್ಚಿಮ ಆಕಾಶವನ್ನು  ದಿಟ್ಟಿಸುವ ತಾಯಿ. ಪಶ್ಚಿಮ ದಿಗಂತದಲ್ಲಿ ಕ್ಷಣ ಕ್ಷಣಕ್ಕೂ ಹಳದಿ, ಕೆಂಪು ಬಣ್ಣದಿಂದ ಮನೋಹರವಾಗುವ ಮೋಡವನ್ನು ನೋಡುತ್ತಾ ತಾಯಿಯ ಎದೆಯಲ್ಲಿ ಹೆಚ್ಚುವ ದುಗುಡ. ದಿನಗಳೆದಂತೆ ಗದ್ದೆಯ ನೀರು ಆರಿ, ಕೆಸರು ಆರಿ, ಗದ್ದೆಯ ಮಣ್ಣು  ಒಣಗಿ ಸೀಳು ಸೀಳಾಗಿ ಭತ್ತದ ಗಿಡಗಳು ಒಣಗತೊಡಗಿದಾಗ ತಾಯಿಯ ಕಣ್ಣಂಚಿನಲ್ಲಿ ಕಾಣಿಸುವ ದುಃಖ, ಕಣ್ಣೀರು. ಅದನ್ನು ಕಂಡು ನನ್ನ ಕಣ್ಣಲ್ಲಿಯೂ ಕಣ್ಣೀರು. ದಿನದಿನಗಳ ಕಾಲ ದಿನವೂ ಸಂಜೆ ದಿಗಂತದಲ್ಲಿ ಕಪ್ಪು ಮೋಡಗಳು ಕಾಣಿಸದೆ, ಬೆಂಕಿಯಂಥ ಕೆಂಪು ಬಣ್ಣದ ರಾಶಿ ಕಾಣಿಸುವಾಗ ತಾಯಿಯ ಕರುಳಿನಲ್ಲಿ ಆಗುವ ಸಂಕಟ ಮತ್ತು ಅದನ್ನು ಕಂಡು ನನಗೆ ಆಗುವ ಸಂಕಟ. ಇಂಥ ದಿನಗಳಲ್ಲಿ ಒಮ್ಮೊಮ್ಮೆ ತಂದೆ ಮನೆಯಲ್ಲಿರುವುದಿತ್ತು. ಆದರೆ ಅದರ ಸಂತಸವನ್ನು ಕೆಂಪು ಮೋಡ ಕಿತ್ತುಕೊಳ್ಳುತ್ತಿತ್ತು. ಕವಿಗೆ, ಪ್ರವಾಸಿಗನಿಗೆ  ಅದ್ಭುತ, ರಮ್ಯ, ಅಲೌಕಿಕ  ಎಂದೆನಿಸುವ  ಸೂರ್ಯಾಸ್ತಮಾನದ ದೃಶ್ಯವು ಕೂಡ ಇದೇ. ದುಃಖವೆಂದರೇನೆಂದು ಸ್ಪಷ್ಟವಾಗುವ ಮೊದಲೇ ದುಃಖವನ್ನು ನಾನು ಕಂಡದ್ದು ಹೀಗೆ.
ಇದು ಹೆಚ್ಚು ಕಡಿಮೆ ಕೆಲವು ವರ್ಷಗಳ ಹೊರತು, ಹೆಚ್ಚಿನ ವರ್ಷಗಳಲ್ಲಿ ಆಗುವ ಅನುಭವ. ತೀವ್ರತೆಯಲ್ಲಿ ಏನೇನೂ ಕಡಿಮೆಯಾಗದ ಅನುಭವ.  ಇದು ಒಂದೆರಡು ವರ್ಷಗಳದ್ದಲ್ಲ, ನನಗೆ ಇಪ್ಪತ್ತೆಂಟು ದಾಟುವ ವರೆಗೆ,  ಬ್ಯಾಂಕಿನಿಂದ ಸಾಲ ಪಡೆದು ಬಾವಿಗೊಂದು ಪಂಪು ಜೋಡಿಸಿಕೊಳ್ಳುವ ವರೆಗೆ ಜೀವಕ್ಕಂಟಿಕೊಂಡಿದ್ದ ಅನುಭವ. ಅಷ್ಟರಲ್ಲಿ ತಂದೆ ಸತ್ತು ಹನ್ನೆರಡು ವರ್ಷಗಳಾಗಿದ್ದುವು. ನಾನು ಎಂ.ಎ. ಮಾಡಿ ಸರಕಾರಿ ಕೆಲಸಕ್ಕೆ ರಾಜಿನಾಮೆ ಕೊಟ್ಟು ನೂರು ರೂಪಾಯಿ ಜಾಸ್ತಿ ಸಿಗುವ ಉಪನ್ಯಾಸಕನ ಉದ್ಯೋಗ ಹಿಡಿದು ಮಣಿಪಾಲದ ಇಂಜಿನಿಯರಿಂಗ್ ಕಾಲೇಜು(ಈಗ ಎಂ.ಐ.ಟಿ) ಸೇರಿದ್ದೆ.
 
ಆದರೆ ಅಂದಿನ ಆ ಯಾತನಾಮಯ ದಿನಗಳ ನೆನಪು, ಉರಿಯುತ್ತಿರುವ ಬೆಳೆಯನ್ನು ನೋಡಿ ಸಹಿಸಲಾಗದೆ ಏತದ ಮೂಲಕ ನೀರು ಹಾಯಿಸಲು ಪ್ರಯತ್ನಿಸಿ ಕೈ ಸಾಗದೆ ಕೈ ಚೆಲ್ಲಿ ಕುಳಿತ ಅಪ್ಪ ಅಮ್ಮನ ಮ್ಲಾನ ಮುಖಗಳ ನೆನಪು. ಭತ್ತದ ಪೈರೆಲ್ಲ ಒಣಗಿದರೆ ಮುಂದೆ ಕಾದಿರುವ ಉಪವಾಸದ ದಿನಗಳ ನೆನಪು. ತೀರಾ ಅಸಹಾಯಕಳಾಗಿ ‘ದೇವರಿಲ್ಲ’ ಎಂದು ತಾಯಿ ಕಣ್ಣೀರು ಮಿಡಿಯುತ್ತಿದ್ದ ದಿನಗಳ ನೆನಪು. ಇದೇನು ಅಪರೂಪದ ಅನುಭವವೆ ಅಲ್ಲ.  ಭರತ ಭೂಮಿಯಲ್ಲಿ ಆಗ ಮದ್ರಾಸು ಸಂಸ್ಥಾನದ ಭಾಗವಾಗಿದ್ದ ದಕ್ಷಿಣ ಕನ್ನಡ ಜಿಲ್ಲೆಯ ಕಾಸರಗೋಡು ತಾಲೂಕಿನ ಕೂಡ್ಲು ಎಂಬ ಗ್ರಾಮದ ಒಂದು ಮೂಲೆಯಲ್ಲಿ ಮಾತ್ರ ಇದ್ದ ಸ್ಥಿತಿಯೆ ಅಲ್ಲ, ಜಗತ್ತಿನ ಉದ್ದಗಲಕ್ಕೆ ಕೋಟಿ ಕೋಟಿ ಮನುಷ್ಯರು ಅನುಭವಿಸಿದಂಥದ್ದು, ಅನುಭವಿಸುತ್ತಿರುವಂಥದ್ದು. ಇನ್ನೂ ಅನುಭವಿಸಲಿಕ್ಕಿರುವಂಥದ್ದು. ಆದರೆ ಎಲ್ಲ ಮಾನವರಿಗೂ ಈ ಅನುಭವ ಅಥವಾ ಇಂಥ ಅನುಭವ ಆಗುವುದಿಲ್ಲವಲ್ಲ ಆದ್ದರಿಂದ ಮನುಷ್ಯರೊಡನೆ ಮನುಷ್ಯನಾಗಿ ಬಾಳಲು ಅಂಥ ಅನುಭವವನ್ನು ನೋಡಿರದಿದ್ದರೆ, ಕನಿಷ್ಠ ಕೇಳಿ ಅಥವಾ ಓದಿಯಾದರೂ ತಿಳಿದಿರಬೇಕು ಎಂದು ಹೇಳುವುದು ಧಾಷ್ಟ್ರ್ಯವೆಂದು ಅನಿಸುವವರಿಗೆ ಅನಿಸಲಿ,  ಹೇಳದಿರಲಾರೆ.
ಮಿಲಿಯಗಟ್ಟಲೆ ಮನುಷ್ಯರ ಬದುಕಿನಲ್ಲಿ ನವ ಚೈತನ್ಯವನ್ನು, ಹೊಸ ಬದುಕಿನ ಚಿಲುಮೆಯನ್ನು ಉಕ್ಕಿಸುವಂಥ ಉಪನ್ಯಾಸಗಳನ್ನು ನೀಡಿ ಅಂಥ ಪುಸ್ತಕಗಳನ್ನು ಬರೆದು, ಜಗತ್ತಿನ ವಿಸ್ಮಯಗಳಲ್ಲೊಂದೆನಿಸಿಕೊಳ್ಳುವ ಕ್ರಿಸ್ಟಲ್ ಕ್ಯಾಥಿಡ್ರಲನ್ನು ನಿರ್ಮಿಸಿದ  ರಾಬರ್ಟ್ ಷುಲ್ಲರ್ ತನ್ನ ‘ಟಫ್ ಟೈಮ್ಸ್ ನೆವರ್ ಲಾಸ್ಟ್, ಬಟ್ ಟಫ್ ಪೀಪ್ಲ್ ಡೂ’ ಎಂಬ ಪುಸ್ತಕದಲ್ಲಿ ಅಮೆರಿಕೆಯ ಬರಗಾಲ ಬದುಕಿನ ಭಾಗವೆಂಬಂತಿರುವ ಕಾಲರಿಡೊದಲ್ಲಿನ ತನ್ನ ಬಾಲ್ಯದ ದಿನಗಳ ಕುರಿತು ಬರೆಯುತ್ತಾನೆ, ‘‘ಆ ಭೀಕರವಾದ ಬರಗಾಲದಲ್ಲಿ ನದಿಯ ನೀರು ಬತ್ತುತ್ತಿದ್ದುದನ್ನು ನೋಡುತ್ತಿದ್ದೆ. ಮೃತ್ಯು ನಮ್ಮನ್ನು ಸುತ್ತುವರಿದಿತ್ತು. ನದಿಯು ಸತ್ತಿತ್ತು. ನದಿಯ ನಡುವೆ ಇದ್ದ  ಸಣ್ಣ ಸಣ್ಣ ಕೊಳ್ಳಗಳ ಕೆಸರು ಬತ್ತಿ  ಅದರಲ್ಲಿದ್ದ  ಮೀನುಗಳು ಸತ್ತಿದ್ದುವು. ಎಲ್ಲಕ್ಕಿಂತ ಮುಖ್ಯವಾಗಿ ನಾವು ಬೆಳೆಸಿದ ಬೆಳೆ ಸತ್ತಿತ್ತು.”
 
ಆದರೆ ಪುನಃ ಅಲ್ಲಿ ಬದುಕು ಚಿಗುರುವ ವಿಸ್ಮಯ! ಅದನ್ನು ಕಾಣಬೇಕು.
ನೆನಪುಗಳು ಅಸಂಖ್ಯ. ಒಂದಕ್ಕೊಂದು ಅಂಟಿಕೊಂಡು ಉಸಿರಿರುವ ತನಕವೂ ಇರುವುದು ನೆನಪುಗಳು. ನೆನಪುಗಳ ಸಾವೇ ನಿಜವಾದ ಸಾವು. ಅವುಗಳನ್ನು ಪುನರ್ವಿಮರ್ಶಿಸಿಕೊಂಡು ಅಂತಸ್ಸಾಕ್ಷಿಯ ತಟ್ಟೆಯಲ್ಲಿಟ್ಟು ತೂಗಿನೋಡುವುದು ಸಂವೇದನಾಶೀಲವಾದ ವಿಕಾಸಶೀಲವಾದ ಮನಸ್ಸು ನಿರಂತರ ಮಾಡುವ ಕೆಲಸ. ಇದೇ ಮಾನವನಾಗಿ ಬದುಕುವ ಪ್ರಯತ್ನ ಮತ್ತು ಎಲ್ಲಕ್ಕಿಂತ ಮುಖ್ಯವಾದ ಪ್ರಯತ್ನ ಎಂದು ನಾನು ತಿಳಿಯುತ್ತೇನೆ.
ಇದನ್ನು ಬರೆಯುತ್ತಿರುವ ಸಂದರ್ಭದಲ್ಲಿ ನಮ್ಮ ದೇಶದ ರಕ್ಷಣಾ ಖಾತೆಯ ಬಕಾಸುರರ ಹೆಣಗಳು ಭ್ರಷ್ಟಾಚಾರದ ಗಟಾರದಲ್ಲಿ ತೇಲುತ್ತಿವೆ. ಇದು ಮೊದಲ ಸಲವಲ್ಲ. ಎಷ್ಟೋ ಹೆಣಗಳು ಕೊಳೆತು ಮುಗಿದು ಹೋಗಿವೆ. ಮತ್ತೆಷ್ಟೋ ಕೊಳೆಯುವುದು ನಮಗೆ ಕಾಣಿಸಲಿಲ್ಲ. ಆದರೆ ದುರ್ವಾಸನೆಯನ್ನು ಉಳಿಸಿ ಹೋಗಿವೆ.
ಇದೇ ಸಂದರ್ಭದಲ್ಲಿ ನಮ್ಮ ರಾಷ್ಟ್ರಪತಿ ದಕ್ಷಿಣ ಆಪ್ರಿಕದ ರಾಷ್ಟ್ರಪಿತನೆನಿಸಿಕೊಂಡಿರುವ ನೆಲ್ಸನ್ ಮಂಡೇಲರಿಗೆ ಗಾಂಧಿ ಶಾಂತಿ ಪ್ರಶಸ್ತಿಯನ್ನು  ನೀಡುತ್ತಾ “ಇಡೀ ವಿಶ್ವವೇ ಇಂದು ಭೌತಿಕ ಲೋಭದಲ್ಲಿ ಮುಳುಗಿಬಿಟ್ಟಿದೆ. ಮನುಷ್ಯ ಈ ಪ್ರಲೋಭನೆಯಿಂದ ಹೊರ ಬರಲು ಗಾಂಧಿ ತತ್ವದ ಅನುಷ್ಠಾನವೊಂದೇ ಏಕೈಕ ಮಾರ್ಗವಾಗಿದೆ” ಎಂದಿದ್ದಾರೆ. ಈ ಅಪೂರ್ವ ಸಂಶೋಧನೆ ಶ್ಲಾಘನೀಯ! ಆದರೆ ಇಪ್ಪತ್ತೆಂಟು ವರ್ಷಗಳ ಕಾಲ ಗಾಂಧಿಯನ್ನು ನೆನಪಿಸುತ್ತಾ ದಕ್ಷಿಣಾಫ್ರಿಕದ ಜೈಲಿನಲ್ಲಿ ಕಳೆದು ಹೊರಬಂದು ವಿಶ್ವ ರಾಜಕಾರಣದಲ್ಲಿ ಒಬ್ಬ ಸಂತ ಎನಿಸುವಂಥ ಈ ಮನುಷ್ಯನಿಗೆ ಗಾಂಧಿ ಪ್ರಶಸ್ತಿಯನ್ನು ನೀಡುವ ಯೋಗ್ಯತೆ ಈ ದೇಶಕ್ಕೆ ಈಗ ಇದೆಯೆ ಗಾಂಧಿ ನಮಗೆ ಬೇಕೆ ಇದು ಪ್ರಶ್ನೆ.
ಇಂಥವೇ ಹತ್ತಾರು ಪ್ರಶ್ನೆಗಳು ಅಂಡಮಾನ್ ಸೆಲ್ಯೂಲರ್ ಜೈಲನ್ನು ನೋಡುವಾಗಲೂ ನನ್ನ  ಹೃದಯ ಹಿಂಡಿವೆ. ನಮ್ಮ ದೇಶಕ್ಕೇನಾಗಿದೆ ಅದರ ನೆನಪುಗಳೆಲ್ಲ ಕೇವಲ ಐವತ್ತೈದು ವರ್ಷಕ್ಕೇ ಸತ್ತುಹೋದುವೆ ಸುಮಾರು ಒಂದು ಶತಮಾನದ ಹಿಂದೆ ಘಜನಿ ಮಹಮೂದನಿಂದ ಆರಂಭವಾದ ಯಾತನೆಯ ಇತಿಹಾಸದ ನೆನಪು ಯಾರಿಗೂ ಆಗುವುದಿಲ್ಲವೆ ಅಥವಾ ನಮ್ಮ ಭವಿಷ್ಯಕ್ಕೆ ಇತಿಹಾಸದ ನೆನಪುಗಳ ಅಗತ್ಯ ಇಲ್ಲವೆ
ಈ ಪ್ರಶ್ನೆಗಳಿಗೆ ನೆನಪುಗಳು ಸುತ್ತಿಕೊಂಡು ಮತ್ತೊಂದಷ್ಟು ಪ್ರಶ್ನೆಗಳು ಮತ್ತು ನೆನಪುಗಳು. ಪ್ರಶ್ನಿಸತೊಡಗಿದರೆ, ನೆನಪಿಸಿಕೊಂಡರೆ ಮುಗಿಯದಷ್ಟು. ಈ ಪ್ರಶ್ನೆಗಳಿಂದ, ಈ ನೆನಪಿಸಿಕೊಳ್ಳುವಿಕೆಯಿಂದ ನಾನು ಏನೋ ಕಲಿತುಕೊಂಡಿದ್ದೇನೆ. ಏನೆಂದು ಸ್ಪಷ್ಟವಾಗಿ ಹೇಳಲಾಗದಿದ್ದರೂ ಅದರಿಂದಾಗಿ ಏನೇನೋ ಅರ್ಥ ಮಾಡಿಕೊಳ್ಳಲು ಸಾಧ್ಯವಾಗಿದೆ.
ಗುರು ಇದ್ದಾನೆ ನನ್ನ ಅಂಗೈಯಲ್ಲಿ ಎನಿಸುತ್ತದೆ.
ಶಾಲೆಯಲ್ಲಿ ಗುರುಗಳಾಗಿದ್ದವರ ವ್ಯಕ್ತಿತ್ವಗಳ ಚಿತ್ರಣ ಸ್ಪಷ್ಟವಾದದ್ದು ನಾನು ದೊಡ್ಡವನಾದ ಮೇಲೆ. ಬಹುಶಃ ಕತೆ ಬರೆಯತೊಡಗಿದ ಮೇಲೆಯೇ. ಶಾಲೆ ಓದುತ್ತಿದ್ದ ಕಾಲದಲ್ಲಿ ಅವರ ಬಗ್ಗೆ ಅಂಥ ವಿಮರ್ಶಾತ್ಮಕ ದೃಷ್ಟಿಯೇನೂ ಇರಲಿಲ್ಲ. ಅವರಲ್ಲಿ ಕೆಟ್ಟವರಾಗಿದ್ದವರನ್ನು ದ್ವೇಷಿಸಲೂ ಇಲ್ಲ. ಅಂಥ ಮನಸ್ಸು ಆ ವಯಸ್ಸಿನಲ್ಲಿ ಇರುವುದಿಲ್ಲ ಅನಿಸುತ್ತದೆ. ಆದ್ದರಿಂದ ಗುರು ಕೆಟ್ಟವನೆಂದು ಓದನ್ನು ಅವಗಣಿಸಲೂ ಇಲ್ಲ. ಶಾಲೆ ಓದುವ ಅವಕಾಶ ಆಗ ತುಂಬಾ ಅಪರೂಪದ್ದು. ನಮ್ಮ ಇಡೀ ಗ್ರಾಮದಲ್ಲಿ ಆಗ ಶಾಲೆಗೆ ಹೋಗುತ್ತಿದ್ದ ಮಕ್ಕಳು ಐದಾರು ಮಾತ್ರ. ರ್ಯಾಂಕುಗಳ ಕುರಿತಾದ ಮಾತಂತಿರಲಿ;  ‘ನನ್ನ ಮಗ ಒಮ್ಮೆಯೂ ಫೇಲಾಗಿಲ್ಲ’  ಎಂಬುದೇ ಭಾರೀ ಹೆಮ್ಮೆಯ ಮಾತು!
ಕಲಿಸುವ ಗುರು ಇಲ್ಲದಿದ್ದರೂ, ಇರುವ ಗುರು ಕಲಿಸದಿದ್ದರೂ ನಮಗೆ ಕಲಿಯಬೇಕೆಂದಿದ್ದರೆ ನಾವು ಕಲಿತೇ ಕಲಿಯುತ್ತೇವಲ್ಲ ಆದ್ದರಿಂದ ಕಲಿಸದವರಿಂದಲೂ ನಾನು ಕಲಿತೆ ಎಂದರೆ ತಪ್ಪಿಲ್ಲ. ಆದರೆ ಅದು ಸಂತೋಷದ ಕಲಿಕೆಯಲ್ಲ, ದುಃಖದ ಕಲಿಕೆ. ಬದುಕಿನಲ್ಲಿ ನಿರಂತರವಾಗಿರುವುದು ಕಲಿಯುವುದು ಮಾತ್ರ. ಅದು ಬಹುಶಃ ಕೊನೆಯುಸಿರಿರುವ ವರೆಗೂ ನಡೆಯುತ್ತದೆ. ಅಂಥ ಬದುಕಿನಲ್ಲಿ  ನಾನು ಕಂಡ, ನನ್ನ ಅನುಭವದ ಸಿಂಬಿನಲ್ಲಿ ಸಿಲುಕಿದ ಒಂದಷ್ಟು ಮಂದಿ ಹಾಗೆಯೇ ಉಳಿದಿದ್ದಾರೆ. ಒಂದಷ್ಟು ಮಂದಿ ಪಾತ್ರಗಳಾಗಿದ್ದಾರೆ. ಇದು ಒಬ್ಬ ಕಾದಂಬರಿಕಾರನ ಅನಿವಾರ್ಯ ದುಃಖ. ಕವಿಗೆ ಈ ದುಃಖವಿಲ್ಲ. ಕವಿ ರಿಯಾಯತಿ ತೋರಿಸಬಹುದು, ಕಾದಂಬರಿಕಾರ ತೋರಿಸಲಾರ. ಆದ್ದರಿಂದಲೇ ಒಬ್ಬ ಕವಿ ಬರೆಯುವಂಥ ಆತ್ಮಕಥೆಯನ್ನು ಒಬ್ಬ ಕತೆಗಾರನಿಂದ, ಕಾದಂಬರಿಕಾರನಿಂದ ಬರೆಯಲು ಸಾಧ್ಯವಾಗದು. ಕವಿಗೆ ಶ್ಲೇಷೆಯೇ ಮುಂತಾದ  ಅಲಂಕಾರಗಳ ನೆರವಿದೆ, ಕಾದಂಬರಿಕಾರನಿಗಿಲ್ಲ.
 
16
 
ಆದ್ದರಿಂದ ಒಂದು ನಿಜ  ಕಥೆ;   ಒಂದು ನಿಜ ಪಾತ್ರ.
ಒಬ್ಬ ಅಧ್ಯಾಪಕನಿದ್ದ. ಯಾವುದೇ ದೃಢೀಕೃತ ವಿದ್ಯಾರ್ಹತೆಯಿರಲಿಲ್ಲ. ಹೇಗೋ ಸ್ವಲ್ಪ ಕನ್ನಡ ಓದಲು ಬರೆಯಲು ಕಲಿತಿದ್ದ. ಹೆಸರು ಸುಬ್ರಾಯ ಎಂದಿರಲಿ. ಪ್ರಾಯ ಸುಮಾರು ಇಪ್ಪತ್ತೆರಡರಿಂದ ಇಪ್ಪತೈದರ ಮಧ್ಯೆ.  ಮಿರುಗುವ ಸುಂದರವಾದ ಕಪ್ಪು ಚರ್ಮ. ಪುಷ್ಕಳವಾಗಿ ಬೆಳೆದ ನೀಳ ಕೂದಲನ್ನು ಒತ್ತಿ ಹಿಂದಕ್ಕೆ ಬಾಚಿ ಕಟ್ಟಿಕೊಂಡ ತುರುಬು. ಅಪರೂಪಕ್ಕೊಮ್ಮೆ ತುರುಬಿನ ಮೇಲೆ ಮೆರೆವ ಒಂದು ತುಂಡು ಮಲ್ಲಿಗೆ ಮಾಲೆ. ಮೊಂಡಾದ ದುಂಡು ಮೂಗು. ಕಠೋರ, ದಯಾಹೀನ, ಶುಷ್ಕ ಭಾವದ ದುಂಡಗಿನ ತುಂಬು ಮುಖ. ಅದರ ಮೇಲೆ, ನಗುವೆಂಬುದನ್ನು ಸುಟ್ಟ ಮಸಿಯೊಂದಿಗೆ ಮೆತ್ತಿಕೊಂಡಿರುವ, ಕೊಲೆಗಾರನದೆನ್ನಬಹುದಾದಂಥ ದ್ವೇಷಾಗ್ನಿ.  ಕಗ್ಗತ್ತಲೆಯೕ ಸುಂದರವಾದ ತರುಣರೂಪವನ್ನು ತಳೆದಂತೆ ಇದ್ದರೂ, ಆತ ಸದಾ ಧರಿಸುತ್ತಿದ್ದ  ಹುಣ್ಣಿಮೆಯ ಬೆಳದಿಂಗಳಂತೆ ಬೆಳ್ಳಗಿನ ಬೆಲೆ ಬಾಳುವ ಷರ್ಟು ಮತ್ತು ಪಂಚೆಯಿಂದಾಗಿ ಒಂದು ವಿಶಿಷ್ಠವಾದ ರೀತಿಯಲ್ಲಿ ಮನೋಹರವಾಗಿದ್ದ. ಈ ವಿವರವನ್ನೆಲ್ಲ ಒಂದೇ ಮಾತಿಗಿಳಿಸುವುದಾದರೆ, ಆತ  ಹೇಗಿದ್ದನೆಂದರೆ,  ಯಾವ ಕ್ಷಣವೂ ಕಂಡ ಹಸುವಿನ ಮೇಲೆ ಜಿಗಿಯಲು ಸಿದ್ಧವಿರುವ  ಕಪ್ಪಗೆ ನಿಗಿನಿಗಿ ಮಿರುಗುವ ಬೀಜದ ಹೋರಿಯಂತಿದ್ದ.
ಅವನ ಕೈಬೆರಳುಗಳಲ್ಲಿ ಮೂರ್ನಾಲ್ಕು ದಪ್ಪ ದಪ್ಪನೆಯ ಹರಳು ಜೋಡಿಸಿದ ಚಿನ್ನದುಂಗುರಗಳಿದ್ದುವು. ಅಧ್ಯಾಪಕನಾಗಲು ಅವು ಅತಿ ಅಗತ್ಯ ಎಂದು ಪುಟ್ಟ  ಮಕ್ಕಳು ಭಾವಿಸಿದ್ದು ಸ್ವಾಭಾವಿಕವೇ ಆಗಿತ್ತು. ಬೆಳ್ಳಗಿನ ಷರ್ಟಿನ ಗುಂಡಿಗಳು ಸಹ ಬಂಗಾರದ್ದೇ ಆಗಿದ್ದುವು. ಬಹಳ ಸಲ ಮಧ್ಯಾಹ್ನದ ಸೆಖೆಗೆ ಅವನು ತನ್ನ ಷರ್ಟನ್ನು ಕಳಚಿ ಕರಿಹಲಗೆಯ ಪಕ್ಕದಲ್ಲಿದ್ದ ಮೊಳೆಯ ಮೇಲೆ ತೂಗು ಹಾಕಿ, ನೆಟ್ ಬನೀನಿನಲ್ಲಿ ಕಂಗೊಳಿಸುತ್ತಿದ್ದ.  ಅವನ ಕಪ್ಪು ಮೈಯನ್ನು ತುಂಬಿದ್ದ ಮತ್ತಷ್ಟು ಕಪ್ಪಗಿನ ರೋಮವನ್ನು ರೋಮವಿಲ್ಲದ ಪುಟ್ಟ  ಮಕ್ಕಳು ಅಚ್ಚರಿಯಿಂದ ನೋಡುತ್ತಿದ್ದುವು. ಅವನ ಕುಳ್ಳಗಿನ ದೇಹಕ್ಕೆ  ಹೋಲಿಸಿದರೆ, ಅವನ ತಲೆಯು ದೊಡ್ಡದಾಗಿತ್ತು. ನೀಳ ಕೇಶದ ದೊಡ್ಡ ತುರುಬಿನಿಂದಾಗಿ ಹಾಗೆ ಕಾಣಿಸುತ್ತಿರಬಹುದೇನೊ. ಅವನ ಮುಖದ ಉರುಟುತನ ಯಾರೂ ಕಂಡಿರದ ಅಮವಾಸ್ಯೆಯ ಕಪ್ಪು ಚಂದ್ರನನ್ನು ನೆನಪಿಗೆ ತರುತ್ತಿತ್ತು.
 
ಈ ಅಧ್ಯಾಪಕ  ಶಾಲೆಯ ಮ್ಯಾನೆಜ್ಮೆಂಟ್ನ ಶ್ರೀಮಂತರ ಮನೆಯ ತರುಣ. ಆತ ಶಾಲೆಯಲ್ಲಿ ಮೇಸ್ಟರಾಗಿದ್ದುದು ಅಧಿಕೃತವೇ  ಅಲ್ಲವೆ ಎಂಬುದು ಕೂಡ ತುಂಬ ಅಸ್ಪಷ್ಟ. ಕಲಿಸುವ ಕ್ವಾಲಿಫಿಕೇಷನ್ ಇಲ್ಲದೆ ಹೇಗೆ  ಕಲಿಸುತ್ತಿದ್ದನೋ ಅವನಿಗೇ ಗೊತ್ತು. ವಾಸ್ತವದಲ್ಲಿ, ಹವ್ಯಾಸಿಯಾಗಿ ಬಂದು ಕಲಿಸುತ್ತಿದ್ದ. ಸಂಬಳ ಇಲ್ಲ. ಅದರ ಅಗತ್ಯವೂ ಅವನಿಗೆ ಇರಲಿಲ್ಲ. ಅವನಿಗೆ ಹೇಳುವವರು ಕೇಳುವವರು ಇರಲಿಲ್ಲ. ಮೂವರು ಉಪಾಧ್ಯಾಯರ ಆ ಶಾಲೆಯಲ್ಲಿ ಹೆಡ್ಮಾಸ್ತರ ಅಂಕೆಯಲ್ಲಿ ಅವನು ಇರಲಿಲ್ಲ. ಮಧ್ಯ ವಯಸ್ಕ ಅಧ್ಯಾಪಿಕೆ ಮಹಿಳೆ ಏನೋ ಸ್ವಲ್ಪ ಕಲಿಸುತ್ತಿದ್ದಳು. ಅವಳ ಗಂಡ ಶಾಲೆಯ ಮೇಲ್ವಿಚಾರಕನಾಗಿದ್ದ. ಬ್ರಿಟಿಷರ ಕಾಲದಲ್ಲಿದ್ದ ಮುಕ್ಕಾಲು ಪಾಲು ಶಾಲೆಗಳ ಸ್ಥಿತಿ ಇದು! ಸುಬ್ರಾಯ ಎಂಬ ಬೆಳದಿಂಗಳ ಕರಿ ರಾಕ್ಷಸ ಕಲಿಸುವುದು ಎಂದರೆ, ಮಕ್ಕಳಿಂದ ಪಠ್ಯ ಪುಸ್ತಕವನ್ನು ಸುಮ್ಮನೆ ಓದಿಸುವುದು, ಸ್ಲೇಟಿನಲ್ಲಿ ಒಂದೇ ಸವನೆ ಕಾಪಿ ಬರೆಸುವುದು, ಕರಿಹಲಗೆಯ ಮೇಲೆ ಕೂಡಿಸು, ಕಳೆಯು ಲೆಕ್ಕ ಬರೆದು `ಮಾಡಿ’ ಎಂದು ಒದರುವುದು. ಅಷ್ಟೇ ಅವನಿಗೆ ಗೊತ್ತಿದ್ದದ್ದು. ಮಕ್ಕಳಿಗೆ ಬೆತ್ತದಿಂದ ಅಥವಾ ಫೂಟ್ರೂಲರಿನಿಂದ ಹೊಡೆಯುವುದೆಂದರೆ ಅವನಿಗೆ ಎಲ್ಲಿಲ್ಲದ ಮಜಾ. ಅವನ ಮೇಲ್ಮೆಯೆಂದರೆ ಇಡೀ ಊರನ್ನು ವಕ್ಕಲಾಗಿಸಿ ಬಡವರನ್ನು ಎರಡು ಮೂರು ಶತಮಾನಗಳ ಕಾಲ ಸುಲಿದು ಸಂಪತ್ತೆಂಬ ವಿಷದಲ್ಲಿ ಹುಟ್ಟಿದ ಹುಳಗಳಂತೆ ಬದುಕುವ ಕುಟುಂಬದ  ಪರಿವಾರದವರಲ್ಲೊಬ್ಬನಾಗಿದ್ದದ್ದು.
 
ಊರಿನ ಒಡೆತನ ಮತ್ತು ಶಾಲೆಯ ಒಡೆತನ ಬ್ರಿಟಿಷರು ದೇಶವನ್ನೇ ಬೇಯಿಸಿ ತಿನ್ನುವಾಗ  ಭುಜಬಲ ಮತ್ತು ಆಳು ಬಲ ಇದ್ದವರಿಗೆ ಇಕ್ಕಿದ ಎಂಜಲು ಮೃಷ್ಟಾನ್ನ. ಇದರ ಬಲದಿಂದ, ಎಂಜಲಿನ ಎಂಜಲು ತಿನ್ನುವ ಗೂಂಡಾ ಸೈನ್ಯವಿರಿಸಿಕೊಂಡು  ಇಡೀ ಜಗತ್ತೇ ತಮ್ಮ ವಕ್ಕಲೆಂದುಕೊಳ್ಳುತ್ತಾ ಸಕಲ ದುವ್ರ್ಯಸನಗಳಲ್ಲಿ ಆಯುಷ್ಯವನ್ನು ಅಳೆಯುತ್ತಿದ್ದ ಈ ಮಂದಿಗೆ ಈ ಶಾಲೆಯೂ ಬಹುಶಃ ಒಂದು ವಕ್ಕಲು ಮನೆಯಂತೆಯೇ ಆಗಿತ್ತು. ಈ ಕುಟುಂಬದ ಹತ್ತು ಹನ್ನೆರಡು ವರ್ಷದ ಹುಡುಗರು ಸಹ ಎಷ್ಟು ವಿಚಿತ್ರ ಪ್ರಾಣಿಗಳಾಗಿದ್ದುವೆಂದರೆ, ಇವುಗಳು ತಮಗಿಷ್ಟ ಬಂದಾಗ ಶಾಲೆಗೆ ಬಂದು ಏಳೆಂಟು ವರ್ಷ ಪ್ರಾಯದ ಹುಡುಗಿಯರ ಮೈಮೇಲೆ ಕೈಹಾಕಿ ಕೀಟಲೆ ಮಾಡುತ್ತಿದ್ದುವು. ಈ  ಹುಡುಗರು ಸಹ ಇಡೀ ಜಗತ್ತು ನಿರಂತರವಾಗಿ ತಮ್ಮ ವಕ್ಕಲು, ಈ ಶಾಲೆ ಅದರ ಹಿತ್ತಿಲು  ಎಂಬಂತೆ ವರ್ತಿಸುತ್ತಿದ್ದರೂ ಅಲ್ಲಿದ್ದ ಇನ್ನೊಬ್ಬರು ಅಧ್ಯಾಪಕ ಮತ್ತು ಒಬ್ಬರು ಅಧ್ಯಾಪಿಕೆ ತಮಗೇನೂ ಕಾಣಿಸುತ್ತಿಲ್ಲ ಎಂಬಂತೆ ಸುಮ್ಮನಿರುತ್ತಿದ್ದರು.
ಬಹಳ ರೋಚಕ ಎಂದು ಕೆಲವರಿಗನಿಸಬಹುದಾದ  ಈ ಕತೆಯನ್ನು ಮುಂದರಿಸಲು ನನಗೆ ಮುಖ್ಯವಾಗಿ ಎರಡು ಪಾತ್ರಗಳ ಅಗತ್ಯವಿದೆ. ಈಗಾಗಲೇ  ಪ್ರಸ್ತಾಪಿಸಿರುವ ಕರಿ ಬಣ್ಣದ ಬಿಳಿ ಉಡುಪಿನ ಮನುಷ್ಯ ಒಂದು ಬಗೆಯ ರಾಕ್ಷಸನೇ ಆಗಿದ್ದುದರಿಂದ ಅವನಿಗೆ ‘ಬೆಳದಿಂಗಳ ರಾಕ್ಷಸ’ ಎಂದು ಹೆಸರಿರಿಸುತ್ತೇನೆ. ಇವನ ವಿದ್ಯಾರ್ಥಿಗಳಾದ ಎಲ್ಲಾ ಶಾಪಗ್ರಸ್ತ ವಿದ್ಯಾರ್ಥಿಗಳಲ್ಲಿ ಒಬ್ಬನನ್ನು ಆರಿಸಿ ಅವನಿಗೆ ‘ಅನಾಮಿಕ’ ಎಂದು ಹೆಸರಿರಿಸಿದ್ದೇನೆ. ಅಧ್ಯಾಪಿಕೆಗೆ ಲೂಸಿಟೀಚರ್ ಎಂದು ಹೆಸರಿರಿಸುತ್ತೇನೆ. ಓರ್ವಹೆಡ್ಮಾಸ್ಟರ್ ಸ್ವಲ್ಪ ಒಳ್ಳೆಯ ಮಧ್ಯಮ ವಯಸ್ಕ.  ಆತನಿಗೆ ಹೆಸರು ಬೇಡ. ವಾಸ್ತವದಲ್ಲಿ, ನನಗೆ ಹೆಸರುಗಳು ಮುಖ್ಯವಲ್ಲ. ಏನು ಹೇಳಬೇಕೋ ಅದು, ಅಂದರೆ ವಿಷಯ, ಅದು ಮುಖ್ಯ.
ಬೆಳದಿಂಗಳ ರಾಕ್ಷಸನಲ್ಲಿದ್ದ ಒಂದೇ ಒಂದು ಅದ್ಭುತ ಗುಣವೆಂದರೆ, ಅವನ ಕೈಬರಹ. ಅದು ಅತ್ಯಂತ ಸುಂದರವಾಗಿತ್ತು. ಮಾತ್ರವಲ್ಲ, ಎರಡು ಕೈಗಳಲ್ಲಿಯೂ ಆತ ಒಂದೇ ರೀತಿ ಬರೆಯುತ್ತಿದ್ದ! ಆತನ ಎಡಗೈಯಲ್ಲಿದ್ದ ಆರನೆಯ ಬೆರಳಿನ ಮಹಿಮೆ ಇದು ಎಂದು ಹೆಚ್ಚಿನ ಮಕ್ಕಳು ನಂಬಿದ್ದರು.
‘ಸುಂದರವಾದ ಕೈಬರಹವು ಉತ್ತಮ ಶಿಕ್ಷಣದ ಒಂದು ಲಕ್ಷಣ’ ಎಂಬ ಗಾಂಧಿಜಿಯ ಮಾತಿಗೆ ಅಪವಾದವಿರಲು ಸಾಧ್ಯ, ಅಲ್ಲವೆ
ಆತ ಕೈಗೆ ಸಿಕ್ಕ ಮಕ್ಕಳ ಫೂಟ್ರೂಲರನ್ನೆತ್ತಿ ಮಕ್ಕಳಿಗೆ ಹೊಡೆಯುವಾಗ ಫೂಟ್ರೂಲರ್ ಮುರಿದುಹೋಗುವುದು ಒಂದು ಸಾಮಾನ್ಯವಾದ ದೃಶ್ಯವಾಗಿದ್ದುದುರಿಂದ, ಮಕ್ಕಳು ಸಾಧ್ಯವಾದಷ್ಟೂ ಫೂಟ್ರೂಲರ್ ಆತನ ಕಣ್ಣಿಗೆ ಬೀಳದಂತೆ ಜಾಗ್ರತೆ ವಹಿಸುತ್ತಿದ್ದವು. ಸಾಮಾನ್ಯವಾಗಿ, ಅವನು ಕ್ಲಾಸು ಎಂಬ ರಂಗಸ್ಥಳವನ್ನು ಪ್ರವೇಶಿಸುತ್ತಿದ್ದುದು ಮಧ್ಯಾಹ್ನದ ಬಳಿಕ; ಅವನು ಇಚ್ಛಿಸಿದ ಕ್ಲಾಸು ಅವನದು. ಅದೇಕೋ ಅವನ ಆಯ್ಕೆ ಎರಡನೇ ತರಗತಿಯಾಗಿತ್ತು. ಅವನ ಪ್ರವೇಶ ಅವನಷ್ಟೇ ಸುಂದರವಾದ ಒಂದು ಥಳಥಳಿಸುವ  ಅವನಷ್ಟೇ  ಸುಂದರವಾದ ಬೆತ್ತದೊಂದಿಗೆ. ಒಮ್ಮೊಮ್ಮೆ  ಬೆತ್ತ ಮರೆತು ಬರುತ್ತಿದ್ದ.  ತಕ್ಷಣ  ಮಕ್ಕಳು ತಮ್ಮ ಫೂಟ್ರೂಲರುಗಳನ್ನು ಬಚ್ಚಿಡುತ್ತಿದ್ದರು. ಕೆಲವು ಸಲ ಮಕ್ಕಳನ್ನು ಕಳಿಸಿ ಶಾಲೆಯ ಹಿತ್ತಿಲಲ್ಲಿದ್ದ ಸರ್ವೇ ಮರದ ಗೆಲ್ಲು ತರಿಸಿ ಅದರಿಂದ ಥಳಿಸುತ್ತಿದ್ದ. ಈ ಇಡೀ ಪ್ರಕಿಯೆಯನ್ನು ವೀಕ್ಷಿಸುವ ಮಕ್ಕಳ ಹೃದಯಗಳು ಹೇಗೆ ವಿಲವಿಲನೆ ಒದ್ದಾಡುತ್ತಿದ್ದುವು ಎಂಬುದು ಊಹಿಸಲಸಾಧ್ಯ.
 
ಒಮ್ಮೆ ಯಾವುದೋ ತಪ್ಪಿಗೆ ಬೆಳದಿಂಗಳ ರಾಕ್ಷಸ  ಕೆಲವು ಮಕ್ಕಳನ್ನು ಬಿಸಿಲಿನಲ್ಲಿ ನಿಲ್ಲಿಸಿ ಕೆಂಪಿರುವೆ ತರಿಸಿ ಅವರ ಮೇಲೆ ಸುರಿಸಿದ. ಅದು ಕಣ್ಣುಳ್ಳ ಯಾರೂ ಕಾಣಬಾರದಂಥ ದೃಶ್ಯವಾಗಿತ್ತು. ಇನ್ನೊಮ್ಮೆ ಕೆಲವು ಹುಡುಗರ ತಲೆಯ ಮೇಲೆ ಕಲ್ಲು ಇರಿಸಿ ಶಾಲೆಯ ಅಂಗಳದಲ್ಲಿ ಬಿಸಿಲಿನಲ್ಲಿ ನಿಲ್ಲಿಸಿದ. ಮುಖ್ಯೋಪಾಧ್ಯಾಯರು ಮತ್ತು ಲೂಸಿ ಟೀಚರ್ ಯಾವಾಗಲೂ ಹೆದರಿ ಬಾಯಿ ಮುಚ್ಚಿಕೊಂಡಿದ್ದುದು ಸ್ಪಷ್ಟ. ಆದರೆ ತಲೆಯ ಮೇಲೆ ಕಲ್ಲಿರಿಸಿಕೊಂಡು ಸುಡು ಬಿಸಿಲಿನಲ್ಲಿ ನಿಂತಿದ್ದ ಮಕ್ಕಳನ್ನು ಕಂಡು ಲೂಸಿ ಟೀಚರಿಂದ ತಡೆದುಕೊಳ್ಳಲಾಗಲಿಲ್ಲ. ಅವರು ಹೋಗಿ ಬೆಳದಿಂಗಳ ರಾಕ್ಷಸನೊಡನೆ ಪರಿಪರಿಯಾಗಿ ಬೇಡಿಕೊಂಡ ಬಳಿಕ ಆತ ಮಕ್ಕಳನ್ನು ಶಾಲೆಯೊಳಗೆ ಬರಲು ಬಿಟ್ಟ. ಆತ ಮಕ್ಕಳನ್ನು ಇಷ್ಟು ಭೀಕರವಾದ ಶಿಕ್ಷೆಗೆ ಗುರಿಪಡಿಸಬೇಕಾದರೆ ಅವರು ಗೈದಂಥ ಅಪರಾಧಗಳೇನು ಎಂಬುದು ಹೆಡ್ಮಾಸ್ಟರಿಗೆ ಮತ್ತು ಲೂಸಿ ಟೀಚರಿಗೆ ತಿಳಿದಿತ್ತೋ ಏನೊ, ಮಕ್ಕಳ ಪಾಲಿಗಂತೂ ನಿಗೂಢವಾಗಿಯೇಇತ್ತು.
 
ಇನ್ನು, ಅನಾಮಿಕನ ಕತೆ.
ಅನಾಮಿಕ ಎರಡನೆಯ ತರಗತಿಯ ವಿದ್ಯಾರ್ಥಿ. ಬೆಳದಿಂಗಳ ರಾಕ್ಷಸ ಆಗ ಎರಡನೆಯ ತರಗತಿಯ ಅಧ್ಯಾಪಕ. ಅನಾಮಿಕನನ್ನು ಶಾಲೆಗೆ ಸೇರಿಸುವಾಗ, ಅನಾಮಿಕನ ತಂದೆ ಒಂದು ತಪ್ಪು ಮಾಡಿದ್ದರು. ಅವನು ಕನ್ನಡದ ಓದು ಮತ್ತು ಬರಹದಲ್ಲಿ ‘ಪಂಡಿತ’ನೇ ಆಗಿಬಿಟ್ಟಿದ್ದಾನೆಂದುಕೊಂಡು ಎರಡನೆಯ ತರಗತಿಗೆ ಸೇರಿಸಿದ್ದರು. ಅಂಕೆಗಳನ್ನೇನೊ ಕಲಿಸಿದ್ದರು. ಆದರೆ ಕೂಡುವ ಕಳೆಯುವ ಲೆಕ್ಕವನ್ನು ಕಲಿಸಲು ಮರೆತಿದ್ದರು! ಅಥವಾ ಅವರ ಯಕ್ಷಗಾನ ಉದ್ಯೋಗದ ಕಾರಣದಿಂದ ಅವರು ಮನೆಯಲ್ಲಿದ್ದುದೇ ಕಡಿಮೆಯಾದುದರಿಂದ ಕಲಿಸಲು ಸಮಯವೇ ಸಿಕ್ಕಿರಲಿಲ್ಲವೋ ಏನೊ.
ದಿನಾ ಮಧ್ಯಾಹ್ನದ ಬಳಿಕವಷ್ಟೇ ಶಾಲೆಗೆ ಬರುವ ಬೆಳದಿಂಗಳ ರಾಕ್ಷಸನ ಮೊದಲ ಪಾಠ ಗಣಿತ.  ಆತ ತರಗತಿಯನ್ನು ಪ್ರವೇಶಿಸುತ್ತಿದ್ದಂತೆ, ಅನಾಮಿಕ ಥರ ಥರ ನಡುಗುತ್ತಿದ್ದ. ಅವನ ಆತ್ಮ ಒಂದೇ ಸವನೆ ಚೀರಿಕೊಳ್ಳುತ್ತಿತ್ತು. ಅದು ವರ್ಣನೆಗೆ ಸಿಲುಕದ ಭಯವಾಗಿತ್ತು. ಕಾರಣ, ಬೆಳದಿಂಗಳ ರಾಕ್ಷಸ ತರಗತಿಯೊಳಬಂದ ಕೂಡಲೇ ಕೆಲವು ಕೂಡುವ ಕಳೆಯುವ ಲೆಕ್ಕಗಳನ್ನು  ಬೋರ್ಡಿನ ಮೇಲೆ ಬರೆದುಬಿಟ್ಟು  ‘ಮಾಡಿ!’ ಎಂದು ಆಜ್ಙಾಪಿಸಿ, ಕುರ್ಚಿಯಲ್ಲಿ ಕೂರುತ್ತಿದ್ದ. ಈ ‘ಮಾಡಿ’ ಎಂದರೆ ಏನು ಎಂದು ಅನಾಮಿಕನಿಗೆ ಗೊತ್ತಿರಲಿಲ್ಲ. ಅವನು ತನ್ನ ಸ್ಲೇಟಿನಲ್ಲಿ ಬೋರ್ಡಿನಲ್ಲಿದ್ದುದನ್ನು ಹಾಗೆಯೇ  ಬರೆದು ಕೊಂಡುಹೋಗಿ ಮೇಜಿನ ಮೇಲಿರಿಸುತ್ತಿದ್ದ. ಸ್ವಲ್ಪ ಹೊತ್ತಿನ ಬಳಿಕ ಬೆಳದಿಂಗಳ ರಾಕ್ಷಸ  ಕೆಲವು ಮಕ್ಕಳನ್ನು ಕರೆದು ಬೋರ್ಡಿನ ಮೇಲೆ ‘ಮಾಡಲು’ ಹೇಳುತ್ತಿದ್ದ. ಒಂದೆರಡು ಸಲ ಈ ಅವಕಾಶವು ಅನಾಮಿಕನಿಗೂ ಸಿಕ್ಕಿ ಏನು ಮಾಡಬೇಕೆಂದು ತಿಳಿಯದೆ ಏನೋ ಪೆಚ್ಚು ಪೆಚ್ಚಾಗಿ ಬರೆದುದಕ್ಕೆ ಬೆತ್ತದಲ್ಲಿ ಭೀಕರವಾಗಿ ಹೊಡೆಸಿಕೊಂಡ.  ಅವನ ಸ್ಲೇಟನ್ನು ಕಂಡದ್ದೇ ತಡ, ಫೂಟ್ರೂಲರ್ ತೆಗೆದುಕೊಂಡು ಅಡ್ಡ ಹಿಡಿದು ಎರಡೂ ಕಾಲಿನ ಮೀನಖಂಡಗಳಿಗೆ ಶಕ್ತಿಯಿಂದ ಎರಡೆರಡು ಬಾರಿಸಿದ. ಅದು ಅಂಥಿಂಥ ನೋವಲ್ಲ. ಅನಾಮಿಕ ನೋವಿನಿಂದ ಕುಣಿಯುತ್ತಿದ್ದ. ಕಾಲಿನಲ್ಲಿ ಬಾಸುಂಡೆಗಳೆದ್ದುವು.
ಬೆಳದಿಂಗಳ ರಾಕ್ಷಸ ಮಾಡುತ್ತಿದ್ದುದಿಷ್ಟೇ. ಅವನು ಹೇಳುವ  ಆ ‘ಮಾಡುವಿಕೆ’ ಏನು, ಅದನ್ನು ಹುಡುಗ ಯಾಕೆ ಮಾಡಲಿಲ್ಲ ಎಂದು ವಿಚಾರಿಸಲೇ ಇಲ್ಲ. ಪ್ರತಿ ದಿನ ಪೆಟ್ಟು  ಮುಂದರಿಯಿತು. ಮೀನಖಂಡಗಳು ಊದಿಕೊಂಡು ವಿಪರೀತ ನೋವಾಗತೊಡಗಿತು. ಆದರೂ ಇದರಲ್ಲಿ ತನ್ನದೇ ಏನೋ ತಪ್ಪು ಇದೆ ಎಂದು ಭಾವಿಸಿದ ಅನಾಮಿಕ ತಾಯಿ-ತಂದೆಯರೊಡನೆ ವಿಷಯ ತಿಳಿಸಲಿಲ್ಲ. ಶಾಲೆಗೆ ಬೆಳಿಗ್ಗೆ ಎರಡು ಮೈಲಿ ಸಂಜೆ ಎರಡು ಮೈಲಿ ನಡೆಯಬೇಕಾಗಿತ್ತು. ಆರೇಳು ದಿನಗಳಲ್ಲಿ  ಇನ್ನು ಸಾಧ್ಯವಿಲ್ಲ ಎಂದನಿಸಿ ಅವನೇ ಒಂದು ಪರಿಹಾರ ಕಂಡುಕೊಂಡ.
 
ಬೆಳಗ್ಗಿನ ಪಾಠ ಮುಗಿದು ಶಾಲೆ ಬಿಟ್ಟೊಡನೆ ಅನಾಮಿಕ  ಮನೆಗೆ ನಡೆದ. ಮನೆಯ ಸುತ್ತು ಐದಾರೆಕರೆ ಜಾಗದಲ್ಲಿ  ಗೇರುಮರಗಳಿದ್ದವು.   ಒಂದು ಮೂಲೆಯಲ್ಲಿ ಕುಳಿತು ಬುತ್ತಿ ಉಂಡು, ಕುಳಿತು, ಮಲಗಿ, ಇದ್ದ ಒಂದೇ ಕನ್ನಡ ಪಾಠಪುಸ್ತಕವನ್ನು ಪುನಃ ಪುನಃ ಓದಿ ಹೊತ್ತನ್ನು ತಳ್ಳಿದ. ಎರಡೋ ಮೂರೋ ದಿನ ಇದು ನಡೆಯಿತು. ಇನ್ನು ಈ  ರೀತಿ  ಹೊತ್ತು  ಕಳೆಯಲು ಸಾಧ್ಯವಿಲ್ಲವೆನಿಸತೊಡಗಿತು. ಒಂದು ದಿನ ಸದ್ದು ಮಾಡದೆ ಒಂದು ಗೇರು ಮರವೇರಿ ಕುಳಿತು ದೂರದಿಂದ ಅಮ್ಮನ ಚಲನವಲನಗಳನ್ನು  ಗಮನಿಸಿದ. ಹೆಚ್ಚು ಹೊತ್ತು ತಡೆದುಕೊಳ್ಳಲಾಗಲಿಲ್ಲ. ಮೆಲ್ಲನೆ ಮರದಿಂದ ಇಳಿದು ಮನೆಗೆ ಬಂದ. ‘ಏನು ಬೇಗ ಬಂದೆ’ ಅಮ್ಮ ಕೇಳಿದರು. ‘ಶಾಲೆ ಬೇಗ ಬಿಟ್ಟಿತು’ ಎಂದ.
ಆದರೆ ಮರುದಿನವೂ ಶಾಲೆ ಬೇಗ ಬಿಟ್ಟಾಗ ಸೂಕ್ಷ್ಮಮತಿಯಾದ ತಾಯಿಗೆ ಸಂಶಯವಾಗದಿದ್ದೀತೆ ಮೂರನೆಯ ದಿನ ಅವನನ್ನು ಮರದಲ್ಲೇ ಪತ್ತೆ ಮಾಡಿ, ಮರದಿಂದ ಇಳಿಸಿ ಮನೆಗೆ ಕರೆದುಕೊಂಡು ಹೋಗಿ ‘ಏನು ವಿಷಯ’ ಎಂದು ಕೇಳಿದರು. ಇನ್ನು ಇಲ್ಲಿಯೂ ಪೆಟ್ಟು ಇದೆಯೇನೊ ಎಂದು ಅಳುತ್ತಳುತ್ತಾ ವಿಷಯ ತಿಳಿಸಿದ. ಊದಿಕೊಂಡ ಮೀನಖಂಡವನ್ನು ಅಮ್ಮ ಬೆರಳಿಂದ ಮುಟ್ಟಿ ನೋಡಿದಾಗ  ‘ಅಯ್ಯೋ’ ಎಂದು ಚೀರಿದ. ತಂದೆ ಮನೆಯಲ್ಲಿದ್ದರು. ಮಗನನ್ನು ಅವರ ಮುಂದೆ ನಿಲ್ಲಿಸಿ ಅವನ ಕಾಲುಗಳನ್ನು ತೋರಿಸಿ, ‘ಅವನು ಮನುಷ್ಯನೊ ರಾಕ್ಷಸನೊ’ ಎಂದು ಕೇಳಿದರು. ಬಹಳ ಶಾಂತ, ಸಾತ್ವಿಕ ಸ್ವಭಾವದ ತಂದೆಗೆ ಸಹ ಅದನ್ನು ಕಂಡು ಸುಮ್ಮನಿರಲಾಗಲಿಲ್ಲ. ಮರುದಿನವೇ ಮಗನನ್ನು ಶಾಲೆಗೆ ಕರೆದುಕೊಂಡು ಹೋಗಿ, ಬೆಳದಿಂಗಳ ರಾಕ್ಷಸನನ್ನು ಹೊರಗೆ ಕರೆದು  ಸರಿಯಾಗಿ ತರಾಟೆಗೆ ತೆಗೆದುಕೊಂಡರು.  ಅನಾಮಿಕನ ಕಾಲಿನ ಗಾಯಗಳನ್ನು ತೋರಿಸಿ ‘ಗೊತ್ತಿಲ್ಲದಿದ್ದರೆ ಕಲಿಸಬೇಕಲ್ಲದೆ ಈ ರೀತಿ ಹೊಡೆಯುವುದೆ’ ಎಂದು ಕೇಳಿದರು.
ಯಕ್ಷಗಾನ ಮೇಳದ ಒಡೆಯರಾದ ಬೆಳದಿಂಗಳ ರಾಕ್ಷಸನ ಕುಟುಂಬದವರಿಗೆ ಅನಾಮಿಕನ ತಂದೆಯ ಮೇಲೆ ಕಲಾವಿದ ಎಂಬ ನೆಲೆಯಲ್ಲಿ ತುಸು ಗೌರವವಿದ್ದುದರಿಂದ ಆತನನ್ನು ಈ ರೀತಿ ಗದರಿಸುವುದು  ಸಾಧ್ಯವಾಯಿತೆಂದು ತೋರುತ್ತದೆ. ಆದರೆ ಅದಕ್ಕಿಂತಲೂ ಮುಖ್ಯವಾದ ವಿಚಾರ ಅನಾಮಿಕನ ತಂದೆ ಅವರ ವಕ್ಕಲಲ್ಲದಿದ್ದುದು ಎಂದನಿಸುತ್ತದೆ. ಅವತ್ತಿನಿಂದ ಬೆಳದಿಂಗಳ ರಾಕ್ಷಸನ ಬೆತ್ತ ಫೂಟ್ರೂಲರಿನಾಟ ಬಹು ಮಟ್ಟಿಗೆ ನಿಂತಿತು. ಮಕ್ಕಳು ಸಹ ಸ್ವಲ್ಪ  ಆರಾಮವಾಗಿ ಉಸಿರಾಡತೊಡಗಿದರು. ಆದರೆ ಅನಾಮಿಕನನ್ನು  ಆತ ಪೂರ್ತಿ ಉಪೇಕ್ಷಿಸಿದ. ಇದು ಅನಾಮಿಕನಿಗೆ ಒಂದು ಬಗೆಯಲ್ಲಿ  ವರದಾನವೆನಿಸಿತು.  ಅವನಿಗೆ ತಂದೆಯೇ ಮನೆಯಲ್ಲಿ ಎಲ್ಲವನ್ನೂ ಕಲಿಸತೊಡಗಿದರು. ಅದಕ್ಕೆ ಇಡೀ ವರ್ಷದ ಅಗತ್ಯವಿರಲಿಲ್ಲ. ತಂದೆ ಮನೆಗೆ ಬಂದಿದ್ದಾಗ ಕಲಿಸಿದರೆ ಸಾಕಾಗುತ್ತಿತ್ತು.   ಅವರು ಅವನನ್ನು ಲೆಖ್ಖದಲ್ಲಿ ಕೂಡ ಜಾಣನನ್ನಾಗಿ  ಮಾಡಿದರು.
ವರ್ಷದ ಕೊನೆಗೆ ಬೆಳದಿಂಗಳ ರಾಕ್ಷಸ ಅನಾಮಿಕನನ್ನು ಫೇಲು ಮಾಡಲು ಯತ್ನಿಸಿದ. ಅನಾಮಿಕ ಓದಿನಲ್ಲಿ ತರಗತಿಯಲ್ಲಿ ಎಲ್ಲಾ ಮಕ್ಕಳಿಗಿಂತ ಮುಂದಿದ್ದುದು ಮುಖ್ಯೋಪಾಧ್ಯಾಯರಿಗೂ ತಿಳಿದಿತ್ತು, ಲೂಸಿ ಟೀಚರಿಗೂ ತಿಳಿದಿತ್ತು. ಅವನು ಕನ್ನಡ ಪಠ್ಯ ಪುಸ್ತಕದಲ್ಲಿನ ಪಾಠಗಳನ್ನು ಓದುತ್ತಿದ್ದ ರೀತಿಗಂತೂ ಎಲ್ಲರೂ ತಲೆದೂಗುತ್ತಿದ್ದರು.
 
ಜೂನ್ ಒಂದನೆಯ ತಾರೀಕಿನ ದಿನ ತರಗತಿಯಲ್ಲಿ ಬೆಳದಿಂಗಳ ರಾಕ್ಷಸ ತೇರ್ಗಡೆಯಾದವರ ಪಟ್ಟಿಯನ್ನು ಓದಿದಾಗ ಅನಾಮಿಕನ ಹೆಸರು ಇರಲಿಲ್ಲ. ಅನಾಮಿಕ ಬಿಕ್ಕಿ ಬಿಕ್ಕಿ ಅಳತೊಡಗಿದ. ಅದು ಅನ್ಯಾಯ ಎಂದು ಅವನಿಗೆ ಕೂಡ ಸ್ಪಷ್ಟವಿತ್ತು! ಅನಾಮಿಕನ ನಿಲ್ಲದ ಅಳುವನ್ನು ಕಂಡು ಮುಖ್ಯೋಪಾಧ್ಯಾಯರು ಬಂದು ಕರೆದುಕೊಂಡುಹೋಗಿ ಮೂರನೆಯ ತರಗತಿಯಲ್ಲಿ ಕುಳ್ಳಿರಿಸಿದರು. ಏನೂ ಮಾತಿಲ್ಲದೆ ಅದು ನಡೆದುಹೋದದ್ದು ಒಂದು ಅಚ್ಚರಿಯೇ ಆಗಿತ್ತು. ತಾನು ನಿಜವಾಗಿಯೂ ಮೂರನೆಯ ತರಗತಿಯಲ್ಲಿ ಇದ್ದೇನೆ ಎಂದು ಅವನಿಗೆ ನಂಬಿಕೆಯಾದುದು ಮರುದಿನ ಮೂರನೆಯ ತರಗತಿಯ ಹಾಜರಿ ಪುಸ್ತಕದಲ್ಲಿ ಮುಖ್ಯೋಪಾಧ್ಯಾಯರು ಅವನ ಹೆಸರನ್ನು ಓದಿದಾಗಲೇ. ಮೂರನೆಯ ಮತ್ತು ನಾಲ್ಕನೆಯ ತರಗತಿಗಳಲ್ಲಿ ಕಲಿಸಿದ ಮುಖ್ಯೋಪಾಧ್ಯಾಯರನ್ನು ಇಷ್ಟಪಡಲು ಬೇರೆ ಕಾರಣಗಳು ಇಲ್ಲದಿದ್ದರೂ ಈ ಒಂದೇ ಕಾರಣಕ್ಕೆ ಅವರು ಜೀವಿಸಿದ್ದ ವರೆಗೂ ಅನಾಮಿಕ ಅವರಿಗೆ ಕೃತಜ್ಞನಾಗಿದ್ದ. ಅವರು ಒಳ್ಳೆಯವರಾಗಿದ್ದರೂ ಮಕ್ಕಳಿಗೆ ಶಿಕ್ಷೆ ನೀಡುವುದರಲ್ಲಿ ಸ್ವಲ್ಪ ಮಟ್ಟಿಗೆ ಪರಿಣತರೇ ಇದ್ದರು. ಕೆಲವು ಸಲ ಇಡೀ ತರಗತಿಯ ಹುಡುಗರನ್ನು ಬೆಂಚಿನ ಮೇಲೆ ನಿಲ್ಲಿಸುತ್ತಿದ್ದರು. ಕೆಲವು ಸಲ ಒಂಟಿ ಕಾಲಲ್ಲಿ  ನಿಲ್ಲುವ ಶಿಕ್ಷೆ!  ಹುಡುಗಿಯರಿಗೆ ಈ ಶಿಕ್ಷೆಗಳೆಲ್ಲ  ಇರಲಿಲ್ಲ. ಆದುದರಿಂದ ಹುಡುಗರಿಗೆ ಹುಡುಗಿಯರ ಕುರಿತು ಸದ್ಭಾವನೆ ಇರಲಿಲ್ಲ. ಹುಡುಗಿಯರ ಕುರಿತು ಹುಡುಗರಲ್ಲಿ ಕೆಟ್ಟ ಭಾವನೆಯುಂಟಾಗಲು ಬಲವಾದ ಬೇರೆ ಕಾರಣಗಳು ಕೂಡ ಇದ್ದುವು. ಪ್ರಪಾತದ ಅಂಚಿನಲ್ಲಿ ಇನ್ನೇನು ಕೆಳಗುರುಳಿ ಕೊನೆಯಾಗುವುದು ಎಂಬಂಥ ಸ್ಥಿತಿಯಲ್ಲಿ ಆ ಮುಖ್ಯೋಪಾಧ್ಯಾಯರು ಅನಾಮಿಕನ ಮುಂದೆ ಕಾಣಿಸಿಕೊಂಡ ಮೊಟ್ಟ ಮೊದಲ ದೇವದೂತರಾಗಿದ್ದರು. ವಿಶೇಷವೆಂದರೆ, ಅನಾಮಿಕನ ಬದುಕಿನಲ್ಲಿ ಮುಂದೆ ಸುಮಾರು ಮೂವತ್ತು ವರ್ಷಗಳಲ್ಲಿ ದುಷ್ಟರಿಂದಾಗಿ ಇಂಥ ದಾರುಣ ಸ್ಥಿತಿ ಉಂಟಾದ ಪ್ರತಿ ಸಂದರ್ಭದಲ್ಲಿಯೂ ಒಂಬತ್ತು ಹತ್ತು ಬಾರಿ ಭಿನ್ನ ಭಿನ್ನ ದೇವದೂತರುಗಳು ಬಂದು ಅವನನ್ನು ಉಳಿಸಿದ್ದರು. ಆ ಕಾರಣದಿಂದ, ಪ್ರಪಂಚದಲ್ಲಿ ಎಷ್ಟು ದುಷ್ಟರಿದ್ದಾರೋ ಅದಕ್ಕಿಂತ ಹೆಚ್ಚು ಸಜ್ಜನರಿದ್ದಾರೆ ಎಂಬ ನಂಬಿಕೆ ಅನಾಮಿಕನಿಗೆ ಉಂಟಾಯಿತು.
 

