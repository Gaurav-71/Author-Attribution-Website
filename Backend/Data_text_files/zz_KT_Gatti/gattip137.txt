ಕಾಂತಾವರದಿಂದ ಮೂಡುಬಿದಿರೆಗೆ ರಸ್ತೆಯ ಮೂಲಕ ಮೂರು ಮೈಲು ದೂರವಾದರೂ ಬಯಲು ಬೆಟ್ಟಗಳ ಒಳ ಹಾದಿಯಲ್ಲಿ ಹೋದರೆ ಎರಡೇ ಮೈಲು. ಈ ಹಾದಿಯಲ್ಲಿ ಬೆಳಿಗ್ಗೆ ಶಾಲೆಗೆ ಹೋಗುವ ಮತ್ತು ಸಂಜೆ ಮನೆಗೆ ಮರಳುವ ನಡಿಗೆಯ ಕಾಲದಲ್ಲಿ ಶಂಕರಭಟ್ಟ ಮತ್ತು ಕಾಸಿಮ್ ಯಾವಾಗಲೂ ಜೊತೆಯಾಗಿರುತ್ತಿದ್ದವರು. ಅವರು ಹಾದಿ ಸವೆಸುವಾಗ ನೂರಾರು ವಿಷಯಗಳನ್ನು ಚರ್ಚಿಸುತ್ತಿದ್ದರು. ಸಾಮಾನ್ಯವಾಗಿ ಅವರು ಇತರ ಹುಡುಗ ಹುಡುಗಿಯರ ಗುಂಪಿನಿಂದ ಬೇರೆಯಾಗಿಯೇ ಉಳಿದುಕೊಳ್ಳುತ್ತಿದ್ದರು. ಅವರಿಬ್ಬರೂ ಹೈಸ್ಕೂಲು ಸೇರಿದ ಮೊದಲಲ್ಲಿ ಎಲ್ಲರೂ ಒಟ್ಟಿಗೆ ಹೋಗಿ ಬರುತ್ತಿದ್ದರು. ಆದರೆ ಕ್ರಮೇಣ, ತನ್ನ ತಂದೆಯ ಮತ್ತು ಅಮ್ಮುವಿನ ನಡುವಿನ ಸಂಬಂಧದ ಕುರಿತಾದ ಮಾತುಗಳು ಇತರ ಹುಡುಗರ ಬಾಯಲ್ಲೂ ಕೇಳಿ ಬರತೊಡಗಿದಾಗ ಶಂಕರಭಟ್ಟ ಅವರಿಂದ ಆದಷ್ಟು ದೂರವಿರತೊಡಗಿದ. ಆ ಗುಂಪಿನಲ್ಲಿದ್ದ ಒಬ್ಬನೇ ಒಬ್ಬ ಮುಸಲ್ಮಾನ ಹುಡುಗನಾದ ಕಾಸಿಮಿಗೆ ತಾನಿವರಲ್ಲೊಬ್ಬ ಹೊರಗಿನವ ಎಂಬ ಭಾವನೆ ಯಾವಾಗಲೂ ಉಂಟಾಗುತ್ತಿತ್ತು. ಈ ಕಾರಣದಿಂದಲೇ ಗುಂಪಿನಿಂದ ಅವನು ದೂರ ಉಳಿಯಲೆತ್ನಿಸುತ್ತಿದ್ದ. ಶಂಕರಭಟ್ಟನೊಡನೆ ಅವನಿಗೆ ಸ್ನೇಹವುಂಟಾಯಿತು. ಹಾಗೆ ಆರಂಭಗೊಂಡ ಸ್ನೇಹ, ಅನ್ಯೋನ್ಯ ಬಲಗೊಳ್ಳುತ್ತಾ ಹೋಯಿತು.
ಶಂಕರಭಟ್ಟ ಮತ್ತು ಕಾಸಿಮಿಗೆ ತುಂಬಾ ಓದುವ ಅಭ್ಯಾಸವಿದ್ದುದರಿಂದ ಶಾಲೆಯ ಲೈಬ್ರರಿಯಿಂದ ಅವರು ಎಲ್ಲಾ ಬಗೆಯ ಪುಸ್ತಕಗಳನ್ನು ತೆಗೆದುಕೊಂಡು ಓದುತ್ತಿದ್ದರು. ತಾವು ಓದುತ್ತಿದ್ದ ಪುಸ್ತಕಗಳು, ಅವುಗಳಲ್ಲಿದ್ದ ವಿಷಯಗಳು ಅವರ ಚರ್ಚೆಗೆ ವಸ್ತುವಾಗುತ್ತಿದ್ದುವು. ತಮಗೆ ತಿಳಿದುದನ್ನು ಒಬ್ಬರಿನ್ನೊಬ್ಬರಿಗೆ ತಿಳಿಸುತ್ತಿದ್ದರು. ಒಗಟುಗಳಿಂದ, ಗಾದೆಗಳಿಂದ, ಜಾಣ್ಮೆ ಲೆಕ್ಕಗಳಿಂದ ಆರಂಭವಾಗಿದ್ದ ಅವರ ಜಿಜ್ಞಾಸೆ ಕತೆ ಕಾದಂಬರಿಗಳನ್ನೂ ದಾಟಿ ತತ್ವಶಾಸ್ತ್ರಗಳ ವರೆಗೂ ತಲಪಿತ್ತು. ಪರಸ್ಪರರ ಧಾರ್ಮಿಕ ಆಚಾರ ವಿಚಾರಗಳ ಕುರಿತೂ ಅವರು ತುಂಬಾ ಚರ್ಚಿಸುತ್ತಿದ್ದರು. ಹಿಂದೂ ಧರ್ಮ, ಬ್ರಾಹ್ಮಣರ ಆಚಾರ ವಿಚಾರಗಳ ಕುರಿತು ಕಾಸಿಮ್ ಬಹಳ ಕುತೂಹಲದಿಂದ ನೂರಾರು ಪ್ರಶ್ನೆಗಳನ್ನು ಕೇಳುತ್ತಿದ್ದರೆ, ಅಷ್ಟೇ ಕುತೂಹಲದಿಂದ ಶಂಕರನೂ ಇಸ್ಲಾಮ್ ಧರ್ಮದ ಕುರಿತು ಅವರು ಕಟ್ಟು ಕಟ್ಟಳೆಗಳ ಕುರಿತು ಕಾಸಿಮನನ್ನು ಪ್ರಶ್ನಿಸಿ ವಿಷಯಗಳನ್ನು ತಿಳಿದುಕೊಳ್ಳುತ್ತಿದ್ದ. ತಮಗೆ ತಿಳಿಯದಿದ್ದ ಸಂಗತಿಗಳನ್ನು ತಮ್ಮ ಅವರ ತಂದೆಯನ್ನು ಕೇಳಿ ತಿಳಿದುಕೊಳ್ಳುತ್ತಿದ್ದರು. ಕೆಲವೊಮ್ಮೆ ಶಂಕರ ಮತ್ತು ಕಾಸಿಮ್ರ ನಡುವಿನ ಚರ್ಚೆಗೆ ಕಾವು ಏರಿ, ಎಲ್ಲಿ ಹೊಡೆದಾಡಿಕೊಳ್ಳುವರೋ ಎಂದು ಇತರ ಹುಡುಗರಿಗನಿಸುವುದೂ ಇತ್ತು. ಆದರೆ ಮೆಲ್ಲಮೆಲ್ಲಗೆ ಅವರ ಮನಸ್ಸು ಬೆಳೆದು, ಬಲಿತು, ತಾಳ್ಮೆಯಿಂದ ಶಾಂತವಾಗಿಯೇ ತಮ್ಮ ಅಭಿಪ್ರಾಯಗಳನ್ನು ತಿಳುವಳಿಕೆಯ ಒರೆಗೆ ಹಚ್ಚಿ ಪರಿಶೀಲಿಸಿ ತೀರ್ಮಾನಕ್ಕೆ ಬರುವ ಅಭ್ಯಾಸವನ್ನು ಅವರು ಬೆಳೆಸಿಕೊಂಡರು. ತಮಗೆದುರಾದ ಉತ್ತರಗಳಿಗೆ ತಮ್ಮಿಂದ ಉತ್ತರಗಳನ್ನು ಕಂಡುಕೊಳ್ಳಲು ಅವರಿಗೆ ತೀರ ಅಸಾಧ್ಯವಾದಾಗ, ತಂದೆಯರಿಂದಲೂ ಸಮರ್ಪಕವಾದ ಉತ್ತರ ಸಿಗದಿದ್ದಾಗ ಅವರು ಅಧ್ಯಾಪಕರೊಡನೆ ಚರ್ಚಿಸಿ, ತಿಳುವಳಿಕೆಯನ್ನು ಬೆಳೆಸಿಕೊಳ್ಳಲು ಕಲಿತುಕೊಂಡರು.
ಒಮ್ಮೆ ತಂತಮ್ಮ ಧರ್ಮಗಳ ಕುರಿತಾಗಿ ಅವರ ನಡುವೆ ಒಂದಷ್ಟು ಮಾತು ನಡೆದಾಗ ಕಾಸಿಮ್,
`ಬ್ರಾಹ್ಮಣನೆಂದರೆ ಬ್ರಹ್ಮಜ್ಞಾನವುಳ್ಳವನು ಎಂದು ನೀವು ಹೇಳ್ತೀರಿ. ಆದರೆ ವಾಸ್ತವದಲ್ಲಿ ಬ್ರಾಹ್ಮಣ ಜಾತಿಯಲ್ಲಿ ಹುಟ್ಟಿದವರನ್ನು ಮಾತ್ರವೇ ಅಲ್ವ ಬ್ರಾಹ್ಮಣ ಅಂತ ಕರೆಯೋದು’ ಎಂದು ಕೇಳಿದ.
`ಬ್ರಾಹ್ಮಣ ಎಂಬುದು ನೂರಾರು ಜಾತಿಗಳಲ್ಲಿ ಒಂದು ಜಾತಿಯ ಹೆಸರು. ಇವತ್ತು ಅದು ಒಂದು ವರ್ಗದ ಹೆಸರು ಕೂಡ ಅಲ್ಲ, ಹಾಗೇ ಕ್ಷತ್ರಿಯ ಎಂಬ ವರ್ಗವೂ ಇಲ್ಲ. ವೈಶ್ಯ, ಶೂದ್ರ ಎಂಬ ವರ್ಗಗಳೂ ಇಲ್ಲ. ಇರೋದು ಬರೀ ಜಾತಿಗಳು ಮಾತ್ರ. ಆದ್ದರಿಂದ `ಬ್ರಾಹ್ಮಣ’ ಅಂದರೆ `ಬ್ರಹ್ಮಜ್ಞಾನವುಳ್ಳವನು’ ಎಂಬ ಅರ್ಥದಲ್ಲಿ ಯಾರೂ ಬ್ರಾಹ್ಮಣನಾಗಬಹುದು’ ಶಂಕರನೆಂದ.
`ನಾನೂ’ ಕಾಸಿಮ ಕುತೂಹಲದಿಂದ ಕೇಳಿದ.
ಶಂಕರ ನಗುತ್ತಾ,
`ನೀನು ಬ್ರಾಹ್ಮಣನಲ್ಲವೆಂದು ಯಾರು ಹೇಳಿದರು ಬ್ರಹ್ಮಜ್ಞಾನವುಳ್ಳವನು ಬ್ರಾಹ್ಮಣರು ಎಂದು ಹಿಂದುಗಳು ಹೇಳುತ್ತಾರೆ. ಇಸ್ಲಾಮಿನಲ್ಲಿ ಆ ಸ್ಥಿತಿಯನ್ನ ಮುಟ್ಟಿದವನೇ ನಿಜವಾದ ಮುಸಲ್ಮಾನನೆಂದು ಮುಸ್ಲಿಮರೆನ್ನುತ್ತಾರೆ. ಕ್ರೈಸ್ತರ ರೀತಿಯಲ್ಲಿ ಅಂಥವನನ್ನು ನಿಜವಾದ ಕ್ರಿಶ್ಚನ್ ಅನ್ನುತ್ತಾರೆ. ಯಾರೂ `ಟ್ರೂ ಕ್ರಿಶ್ಚನ್’ ಆಗಬಹುದು ಎಂದು ಕ್ರೈಸ್ತರು ಹೇಳುವಂತೆ ಯಾರೂ `ಟ್ರೂ ಬ್ರಾಹ್ಮಣ’ ಅಥವಾ `ಟ್ರೂ ಮುಸ್ಲಿಮ್’ ಆಗಬಹುದು ಅಂತ ಹೇಳಿದರೆ ಏನು ತಪ್ಪು’
`ಹಾಗಾದರೆ ನೀನು ಏನು’
`ಸದ್ಯಕ್ಕೆ ನಾನು ಏನೂ ಅಲ್ಲ. ಒಂದು ಮನುಷ್ಯ ಪ್ರಾಣಿ’
`ಅಂದ್ರೆ ಬ್ರಾಹ್ಮಣನಲ್ವೆ’
`ಅಲ್ಲ. ಯಾಕೆಂದರೆ, ಬ್ರಹ್ಮಜ್ಞಾನ ಅಂದರೇನೆಂದು ನನಗೆ ತಿಳಿದಿಲ್ಲ. ಏನನ್ನು ಇವರೆಲ್ಲ ಬ್ರಹ್ಮಜ್ಞಾನ ಅಂತ ಕರೀತಾರೋ ಅದು ನಿಜವಾದ ಬ್ರಹ್ಮಜ್ಞಾನವೆ ನಿಜವಾದ ಬ್ರಹ್ಮಜ್ಞಾನ ಇಂಥದೇ ಎಂದು ಮನುಷ್ಯರಿಂದ, ಹೇಗೆ ಹೇಳಲು ಸಾಧ್ಯ ಎಂಬ ಪ್ರಶ್ನೆಗಳಿಗೆ ಯಾರೂ ಉತ್ತರ ಕೊಡಲಾರರು. ತೊಟ್ಟಿಲಲ್ಲಿರುವ ಮಗು ದೇವರಿಗೆ ಸಮಾನ ಅಂತಲೂ ಜನರನ್ತಾರೆ. ಆದ್ದರಿಂದ ಅದೇ ನಿಜವಾದ ಬ್ರಾಹ್ಮಣ ಆಗಿರ್ಬಹುದು’ ಶಂಕರ ನಕ್ಕ.
`ಅದೇನೇ ಇರ್ಲಿ. ಸದ್ಯ ಎಲ್ಲರೂ ನಿನ್ನನ್ನು ಬ್ರಾಹ್ಮಣ ಅಂತ ತಿಳೀತಾರಲ್ಲ’
`ಅದೇ ಹೇಳಿದೆನಲ್ಲ. ಅದು `ಇಂಥ ಜಾತಿಯವ’ ಅಂತ ಗೊತ್ತಿದ್ದವರು ಗುರುತಿಸುವ ರೀತಿ ಅಷ್ಟೆ. ಅಲ್ಲವಾದರೆ ಕೆಲವರು ಜನಿವಾರ ನೋಡಿ ಹಾಗಂದುಕೊಳ್ಳಬಹುದು. ಜನಿವಾರವೇನೂ ಬ್ರಹ್ಮತ್ವದ ಸಂಕೇತವಲ್ಲ. ಕೆಲವು ಊರುಗಳಲ್ಲಿ ಕ್ಷೌರಿಕ, ಬಡಗಿ, ಕಮ್ಮಾರ, ಅಗಸ ಎಲ್ಲರೂ ಜನಿವಾರ ಹಾಕ್ಕೊಳ್ತಾರೆ. ಆದ್ದರಿಂದ ಜನಿವಾರ ನೋಡಿ ಬ್ರಾಹ್ಮಣ ಜಾತಿಯವ ಅಂತ ನಿರ್ಧರಿಸುವುದೂ ಸಾಧ್ಯವಿಲ್ಲ. ಅದೇ ರೀತಿ ಸುನತಿ ಮಾಡಿಕೊಂಡವರೆಲ್ಲ ಮುಸಲ್ಮಾನರೂ ಅಲ್ಲ. ಸುನತಿ ಯಹೂದ್ಯರೂ ಮಾಡಿಸಿಕೊಳ್ತಾರೆ. ಆಫ್ರಿಕದ ಕೆಲವು ದೇಶಗಳಲ್ಲಿ ಕ್ರಿಶ್ಚನರೂ ಮಾಡಿಸ್ತಾರೆ ಅಂತ ಪುಸ್ತಕಗಳಲ್ಲಿ ಓದಿದ್ದೇನೆ’
`ಅದೇನೋ ನಿಜ. ಜನಿವಾರವನ್ನು ಉದ್ದಕ್ಕಲ್ಲದಿದ್ದರೆ ಅಡ್ಡಕ್ಕೆ ಹಾಕುವವರೂ ಇರ್ಬಹುದು. ಕೆಲವು ದೇಶಗಳಲ್ಲಿ ಹುಡುಗಿಯರಿಗೂ ಸುನತಿ ಮಾಡಿಸ್ತಾರಂತೆ. ಈಗ ಎಷ್ಟೋ ಹಿಂದುಗಳು ಕೂಡ ಮಾಡಿಸ್ಕೊಳ್ತಾರೆ ಅಂತ ಯಾರೋ ಹೇಳೋದನ್ನ ಕೇಳಿದೆ’
`ಏನು ಹಿಂದುಗಳು ಸುನತಿ ಮಾಡಿಸಿಕೊಳ್ತಾರೆಯೇ’ ಶಂಕರ ಆಶ್ಚರ್ಯದಿಂದ ಕೇಳಿದ.
`ಹೂಂ. ಮಕ್ಕಳಲ್ಲ, ದೊಡ್ಡೋರು’
`ಯಾಕೆ’
`ನಂಗೊತ್ತಿಲ್ಲ. ಯಾರ ಹತ್ರ ಕೇಳೋದು’ ಅಂತ ಕಾಸಿಮ ಸುಮ್ಮನಾದ.
ಸ್ವಲ್ಪ ಹೊತ್ತಿನ ಮೇಲೆ ತಾನು ಕೇಳಬೇಕೆಂದುಕೊಂಡಿದ್ದ ಪ್ರಶ್ನೆಯನ್ನು ಥಟ್ಟನೆ ಜ್ಞಾಪಿಸಿಕೊಂಡು ಕಾಸಿಮನೆಂದ,
`ಅಂದ್ಹಾಗೆ ಗಾಯತ್ರಿ ಅಂದ್ರೆ ಏನು’
`ಅದೊಂದು ಮಂತ್ರ’
`ಏನದು, ಹೇಳು ನೋಡೋಣ’
`ಓಂ ಭೂರ್ಭುವಸ್ವಃ ತತ್ಸವಿತುರ್ವರೇಣ್ಯಮ್ ಭರ್ಗೋ ದೇವಸ್ಯ ಧೀಮಹಿ ಧಿಯೋ ಯೋನಃ ಪ್ರಚೋದಯಾತ್’
`ಏನು ಇದರ ಅರ್ಥ’
`ಪರಮಾತ್ಮನು ಗುಣಪೂರ್ಣನೂ, ಅಮಿತವಾದ ಐಶ್ವರ್ಯವಂತನೂ. ಸಂಪೂರ್ಣ ಸುಖ ಸ್ವರೂಪನೂ ಆಗಿದ್ದಾನೆ. ಅಂಥ ಗುಣವಂತನು ಯಾವನು ನಮಗೆ ಬುದ್ಧಿ ಪ್ರೇರೇಪಿಸುವನೋ ಆ ನಾರಾಯಣನ ಸ್ತುತ್ಯವಾದ ಗುಣಗಳಿಂದ ವ್ಯಾಪ್ತವಾದ ಪೂರ್ಣಕಾಂತಿಯುತ ಜ್ಞಾನರೂಪವನ್ನು ಧ್ಯಾನಿಸುವೆವು’ ಶಂಕರ ಬಾಯಿಪಾಠ ಒಪ್ಪಿಸಿದ,
`ಇದನ್ನು ಪ್ರತಿದಿನ ಉಚ್ಚರಿಸುವುದರಿಂದ ಬ್ರಹ್ಮಜ್ಞಾನವುಂಟಾಗುತ್ತದೆಯೆ’ ಎಂದು ಕಾಸಿಮ ಕುತೂಹಲದಿಂದ ಕೇಳಿದ.
ಶಂಕರ ನಗುತ್ತಾ ಹೇಳಿದ,
`ಆಗಲೇ ಹೇಳಿದೆನಲ್ಲ ಕಾಸಿಮ್, ಯಾವುದಕ್ಕೆ ಇವರು ಬ್ರಹ್ಮಜ್ಞಾನ ಅಂತ ಕರೀತಾರೆ ಅಂತ ನಂಗರ್ಥವಾಗೋಲ್ಲ ಎಂದು. ಅನ್ಯಾಯ, ಅಧರ್ಮ, ಅನಾಚಾರ ಮಾಡುವವರೂ ಇದನ್ನು ಜಪಿಸುತ್ತಾರೆ. ಬುದ್ಧಿವಂತರು ಮಾತ್ರವಲ್ಲ, ಹೆಡ್ಡರು, ದಡ್ಡರು, ಮೂರ್ಖರು ಕೂಡ ಜಪಿಸ್ತಿರ್ತಾರೆ. ಆದ್ದರಿಂದ ಈ ಶ್ಲೋಕದಲ್ಲಿ ಏನು ಅದ್ಭುತವಿದ್ದೀತು ಅಂತಲೇ ನಂಗರ್ಥವಾಗೋಲ್ಲ. ಬಹುಶಃ ಜನಿವಾರ ಹಾಕ್ಕೊಳ್ಳುವಂತೆ ಇದೂ ಒಂದು ಸಂಪ್ರದಾಯ ಅಷ್ಟೆ, ಅದು ಬುದ್ಧಿವಂತನಲ್ಲಿ ಅದ್ಭುತವಾದ ಜ್ಞಾನವನ್ನು, ಅಸಾಮಾನ್ಯವಾದ ಚೇತನವನ್ನು ಉಂಟುಮಾಡ್ತದೆ ಎಂದಾದರೆ ನಾವು ಇದುವರೆಗೆ ಮಾಡಿದ್ದು ಏನು ರೈಲು, ವಿಮಾನ, ಇಲೆಕ್ಟ್ರಿಸಿಟಿ, ರೇಡಿಯೊ, ಸಿನಿಮ, ಟೆಲಿವಿಷನ್ ಇತ್ಯಾದಿ ಸಾವಿರಾರು ಸಂಗತಿಗಳನ್ನು ಕಂಡುಹುಡುಕಿದ್ದು ನಾವಲ್ಲ. ಪ್ರತಿ ವರ್ಷ ಕೊಡಲ್ಪಡುವ ಐದು ನೋಬೆಲ್ ಪ್ರೈಜ್ಗಳು ಹೋಗೋದೆಲ್ಲ ಗಾಯತ್ರಿ ಪಠಿಸದ ದೇಶಗಳಿಗೇ. ನಾವಿಲ್ಲಿ ಕಣ್ಮುಚ್ಚಿ ಗಾಯತ್ರಿ ಪಠಿಸುತ್ತಾ ಶಕ್ತಿಗೆ ಬೇಡ್ತಿರುವಾಗ ಅವರು ಅಲ್ಲಿ ಸಂಶೋಧನೆ ಮಾಡಿ, ಪ್ರತಿಭಾವಂತರಿಗೆ ತರಬೇತಿ ನೀಡಿ ಮತ್ತಷ್ಟು ಪ್ರತಿಭಾವಂತರನ್ನಾಗಿ ಮಾಡಿ ಅವರನ್ನು ಮಾತ್ರವಲ್ಲ, ನಮ್ಮನ್ನು ಕೂಡ ಆಳೋ ಶಕ್ತಿ ಪಡ್ಕೊಂಡ್ರು. ನಮ್ಮಲ್ಲಿ ಗಾಯತ್ರಿ ಜಪಿಸಿಯೋ ಜಪಿಸದೆಯೋ ಬುದ್ಧಿವಂತವಾದವರನ್ನೆಲ್ಲ ಇಂಗ್ಲಂಡ್ ಮತ್ತು ಅಮೆರಿಕ ಕರೆಸಿಕೊಳ್ತದೆ’
`ಅದೆಲ್ಲಾ ಭೌತಿಕವಾದ ಸಾಧನೆಗಳು. ನಮ್ಮದು ಆತ್ಮದ ವಿಜಯ. ಆಧ್ಯಾತ್ಮಿಕ ವಿಜಯ. ನಮ್ಮ ಪಾರಮಾರ್ಥಿಕ ಜ್ಞಾನ ಎಲ್ಲಕ್ಕಿಂತಲೂ ಶ್ರೇಷ್ಠ ಅನ್ತಾರಲ್ಲ ನಮ್ಮ ತತ್ವಜ್ಞಾನಿಗಳು’
`ರೈಲು, ವಿಮಾನಗಳಲ್ಲಿ ಸಂಚರಿಸುತ್ತಾ ಇಲೆಕ್ಟ್ರಿಸಿಟಿಯ ಬೆಳಕಿನಲ್ಲಿ ಓದ್ತಾ, ಸಿನಿಮ ಟೆಲಿವಿಷನ್ ನೋಡ್ತಾ ಆಡೋ ಮಾತುಗಳು ತಾನೇ ಇವೆಲ್ಲ’ ಎಂದು ಶಂಕರ ನಕ್ಕು, `ಇದಕ್ಕೆ ಹೆಚ್ಚು ವಿವರಣೆ ಬೇಡ. ಒಂದು ಕತೆಯನ್ನು ಉದಾಹರಿಸಿದರಾಯ್ತು’
`ಏನದು’
`ಮರದಲ್ಲಿರೋ ದ್ರಾಕ್ಷಿಗೆ ಹಾರಿ ದ್ರಾಕ್ಷಿ ಸಿಗದಿದ್ದಾಗ `ದ್ರಾಕ್ಷಿ ಹುಳಿ’ ಎಂದ ನರಿಯ ಕತೆ’
`ಆದ್ರೆ ನಮ್ಮ ಜನರು ಹಾರೋದೇ ಇಲ್ವಲ್ಲ’
`ಹಾರೋದಿಲ್ಲ, ಅದು ನಿಜ. ಆದರೆ ಹಾರಾಡ್ತಾರೆ. ಇರೋ ಇಲ್ಲದಿರೋ ದೇವರು, ಭೂತ, ಪ್ರೇತಗಳನ್ನು ಪೂಜೆ ಮಾಡಿ ಒಬ್ಬರಿನ್ನೊಬ್ಬರ ಮೇಲೆ ಹಾರಾಡ್ತಾರೆ. ಇತರರನ್ನು ಶೋಷಸಲು, ಪೀಡಿಸಲು ಬೇಕಾದ ಶಕ್ತಿ ಕೂಡ ನಮ್ಮ ಜನರಿಗೆ ಈ ಮಂತ್ರಗಳಿಂದ, ಪೂಜೆಗಳಿಂದ ಬರ್ತದೆ’
`ನನ್ನದೊಂದು ಅಭಿಪ್ರಾಯ ಶಂಕರ. ನೀವು ವಿಷ್ಣುವನ್ನು, ಶಿವನನ್ನು, ಗಣಪತಿಯನ್ನು ಮತ್ತು ಇತರ ನೂರಾರು ದೇವರುಗಳನ್ನು ಪೂಜಿಸ್ತೀರಲ್ಲ ಅವರ ಪೈಕಿ ಅಲ್ಲಾ ಕೂಡ ಒಬ್ಬ ಅಂತ ಯಾಕೆ ತಿಳ್ಕೋಬಾರ್ದು ವೈಷ್ಣವರು, ಶೈವರು, ಲಿಂಗಾಯತರು ಅನ್ನೋ ಹಾಗೆ ಮುಸಲ್ಮಾನರು ಕೂಡ ಒಂದು ಜಾತಿ ಅಂತ ಯಾಕೆ ತಿಳ್ಕೋಬಾರ್ದು ಕೋಮು ಅನ್ನೋ ಪದ ಯಾಕೆ ಜಾತಿ ಅನ್ನೋ ಪದ ಸಾಲ್ದಾ ಒಂದು ಜಾತಿಯವರು ಇನ್ನೊಂದು ಜಾತಿಯವರ ರೀತಿನೀತಿ, ಆಚಾರವಿಚಾರಗಳನ್ನು ಗೌರವಿಸೋ ಹಾಗೆ ಹಿಂದುಗಳು ಮತ್ತು ಮುಸಲ್ಮಾನರು ಒಬ್ಬರಿನ್ನೊಬ್ಬರ ರೀತಿನೀತಿ, ಆಚಾರವಿಚಾರಗಳನ್ನು ಗೌರವಿಸಬಹುದಲ್ಲ’
`ನಿನ್ನ ಅಭಿಪ್ರಾಯ ತುಂಬಾ ಚೆನ್ನಾಗಿದೆ ಕಾಸಿಮ್. ಹಾಗಾದರೆ ನನ್ನ ಮೊಮ್ಮಗ ನಿನ್ನ ಮೊಮ್ಮಗಳನ್ನು ನಮ್ಮ ದೇವಸ್ಥಾನದಲ್ಲಿ ಅಥವಾ ನಿಮ್ಮ ಮಸೀದಿಯಲ್ಲಿ ಮದುವೆಯಾಗೋ ದಿನ ಬಂದರೂ ಬಂದೀತು’ ಎಂದು ಶಂಕರ ನಕ್ಕ.
`ಆದರೆ ಮಸೀದಿಯಲ್ಲಿ ಮದುವೆಯಾಗೋ ಹಾಗಿಲ್ವಲ್ಲ ನಮ್ಮ ಮತ ಹುಟ್ಟಿ ಹನ್ನೆರಡು ಹದಿಮೂರು ನೂರು ವರ್ಷಗಳಾದ್ರೂ ನಮ್ಮ ಹೆಂಗಸರಿಗೆ ನಮ್ಮ ಮಸೀದಿಗೆ ಇನ್ನೂ ಪ್ರವೇಶ ಇಲ್ಲ’
`ದೇವಸ್ಥಾನ ಮಸೀದಿ ಅಂತ ವ್ಯತ್ಯಾಸ ಇರ್ಲೇ ಬಾರ್ದು. ಎಲ್ಲಾ ಒಂದೇ ಆಗ್ಬೇಕು. ಏನಂತಿ ಮುಸಲ್ಮಾನರು ತಮ್ಮ ಹೆಂಗಸರಿಗೆ ಮಸೀದಿಗೆ ಪ್ರವೇಶ ನೀಡದಿದ್ದರೆ ಅವರಿಗೆ ದೇವಸಾನದಲ್ಲಿ ಪ್ರವೇಶ ನೀಡಬೇಕು. ಅಲ್ಲಿ ಅವರಿಗೆ ಕಣ್ಣು ಮುಚ್ಚಿ ಅಲ್ಲಾನನ್ನು ಪ್ರಾರ್ಥಿಸಲು ಅವಕಾಶ ಮಾಡಿಕೊಡಬೇಕು’ ಶಂಕರನೆಂದ.
`ನಿಜ. ನಮ್ಮ ಮೊಮ್ಮಕ್ಕಳ ಮಕ್ಕಳ ಕಾಲಕ್ಕೆ ಹಾಗೆಲ್ಲ ಆಗ್ಬಹುದು.’ ಎಂದು ನಕ್ಕ ಕಾಸಿಮ್.
`ಆಗ್ಲೇ ಬೇಕು’ ಎಂದ ಶಂಕರ.
ಎಸ್ಸೆಸ್ಸೆಲ್ಸಿ ಪರೀಕ್ಷೆ ಹತ್ತಿರ ಬರುತ್ತಿದ್ದಾಗ ಎಸ್ಸೆಸ್ಸೆಲ್ಸಿ ಮುಗಿದು ಮುಂದೇನು ಮಾಡುವುದು ಎಂಬ ಸಮಸ್ಯೆ ಕಾಡತೊಡಗಿತು. ಆ ಹಳ್ಳಿಯಲ್ಲಿ ತಮಗೆ ಭವಿಷ್ಯವಿಲ್ಲ ಎಂಬುದನ್ನು ಅವರು ಅರಿತಿದ್ದರು. ಮಾತ್ರವಲ್ಲ, ಆ ಹಳ್ಳಿಯ ಹೊಲಸು ಸಾಮಾಜಿಕ ಸಮಸ್ಯೆಗಳ, ಕೆಟ್ಟ ರಾಜಕೀಯ ಜಂಜಾಟದ ದುರ್ವಾಸನೆ ಅವರಿಬ್ಬರಿಗೂ ನೇರವಾಗಿಯೇ ತಟ್ಟಿತ್ತು. ಶಂಕರನಿಗೆ ಮೊದಮೊದಲು ತನ್ನ ತಂದೆಯದು ದುರಾಚಾರವೆನಿಸಿತ್ತು. ತಾಯಿ ಸತ್ತ ಮೇಲೆ ಅಮ್ಮುವಿನೊಡನೆ ಅವರು ದೇಹ ಸಂಬಂಧ ಬೆಳೆಸಿದ್ದು ಅವನ ಎಳೆ ಮನಸ್ಸಿಗೆ ಬಹಳ ವಿಕೃತವಾದ ನಡತೆಯಾಗಿ ತೋರಿತ್ತು. ಆದರೆ ತಂದೆಯ ನಡೆನುಡಿಯಲ್ಲಿ, ಆಚಾರ ವಿಚಾರದಲ್ಲಿ ಯಾವ ವಿಕೃತಿಯನ್ನೂ ಅವನು ಕಾಣದಿದ್ದುದರಿಂದ ಅಮ್ಮು ಕೂಡ ತನ್ನ ಮತ್ತು ತಂದೆಯ ಸೇವೆಯನ್ನು ಬಹಳ ಭಯಭಕ್ತಿಯಿಂದ ಮಾಡಿ ತನ್ನ ಪಾಡಿಗೆ ತಾನಿರುವುದನ್ನು ಕಂಡಾಗ ಬಹುಶಃ ಇದೂ ಸಮಾಜದಲ್ಲಿ ಇರುವಂಥದೇ. ಹೀಗೂ ಒಂದು ಜೀವನ ಕ್ರಮವಿದೆ ಎಂದು ಅವನಿಗೆ ಅನಿಸಿತ್ತು. ಯಾವುದು ಸರಿ, ಯಾವುದು ತಪ್ಪು ಎಂದು ಅವನಿಗೆ ಅರ್ಥವಾಗಿರಲಿಲ್ಲ. ಬಹುಶಃ ತಂದೆ ನಡೆದುಕೊಂಡ ರೀತಿಯೇ ಸರಿಯಿರಬಹುದು ಅನಿಸಿತ್ತು. ಅಲ್ಲವಾದರೆ, ಅವರಿಗೂ ತನಗೂ ಬದುಕು ಬಹಳ ಕಷ್ಟಕರವಾಗುತ್ತಿತ್ತು. ಅಮ್ಮುವಿನಿಂದಾಗಿ ಎಷ್ಟು ಪ್ರಯೋಜನವಾಗಲಿಲ್ಲ ಅಪ್ಪ ಯಾರಿಗೂ ದ್ರೋಹ, ಅನ್ಯಾಯ ಮಾಡಲಿಲ್ಲ. ಅವರು ಮಾಡಿದ್ದು ವ್ಯಭಿಚಾರವೇನೂ ಅಲ್ಲ ಎಂದನಿಸಿತ್ತು.
ಆದರೆ ಇದ್ದುದನ್ನು ಇದ್ದಕ್ಕಿದ್ದಂತೆ ತಿಳಿದುಕೊಳ್ಳಲಾರದ ಅದೇ ರೀತಿ ಹೇಳಲಾರದ ಜನರನ್ನು ಕಂಡು ಅವನಿಗೆ ಜಿಗುಪ್ಸೆಯುಂಟಾಗಿತ್ತು. ಜನರು ಯಾಕೆ ಸತ್ಯವನ್ನು ಕಂಡುಕೊಳ್ಳುವುದಿಲ್ಲ ಸತ್ಯವನ್ನು ತಿಳಿದರೂ ಅದನ್ನು ವಿಕೃತರೂಪದಲ್ಲೇ ಯಾಕೆ ವ್ಯಕ್ತಪಡಿಸಬೇಕು ಇಂಥ ಜನರ ನಡುವೆ ಜೀವಿಸುವುದು ಹೇಗೆ ಇಂಥ ಪ್ರಶ್ನೆಗಳು ಅವನನ್ನು ಕಾಡುತ್ತಿದ್ದುವು.
ಈ ಜನರ ನಡುವೆ ಜೀವಿಸುವುದರಲ್ಲಿ ಪುರುಷಾರ್ಥವಿಲ್ಲ, ಈ ಹಳ್ಳಿಯಲ್ಲಿ ತನ್ನ ಭವಿಷ್ಯವನ್ನು ರೂಪಿಸಿಕೊಳ್ಳುವುದು ಸಾಧ್ಯವಿಲ್ಲ ಎಂದು ಕಾಸಿಮನಿಗೆ ಕೂಡ ಅನಿಸುತ್ತಿತ್ತು. ಕಾರ್ಕಳ ಅಥವಾ ಉಡುಪಿಯಲ್ಲಿ ಓದು ಮುಂದುವರಿಸಬೇಕು ಎಂಬ ಆಸೆ ಕಾಸಿಮನಿಗಿತ್ತು. ತಂದೆ ಮನಸ್ಸು ಮಾಡಿದರೆ ಅದು ಸಾಧ್ಯ ಎಂದೂ ಅವನಿಗನಿಸಿತ್ತು.
ಆದರೆ ಶಂಕರನಿಗೆ ಆ ಆಸೆಯಿರಲಿಲ್ಲ. ತಂದೆಯ ಸಂಬಳದಲ್ಲಿ ಏನೂ ಉಳಿಯುತ್ತಿರಲಿಲ್ಲ. ಅವರೂ ಸೇರಿ ನಾಲ್ಕು ಜನರ ಜೀವನ ಅದರಲ್ಲೇ ಸಾಗಬೇಕು. ಬಹುಶಃ ನಾಳೆ ಅಮ್ಮುವಿನ ಮಗಳು ರತ್ನಳ ಮದುವೆಯನ್ನೂ ಅವರೇ ಮಾಡಿಸಬೇಕಾದೀತು ಅಂದುಕೊಳ್ಳುತ್ತಿದ್ದ ಶಂಕರ. ಅದನ್ನು ಯೋಚಿಸುವಾಗ ತಂದೆ ತನ್ನ ಭವಿಷ್ಯದ ಕುರಿತು ಯೋಚಿಸಲಿಲ್ಲ. ಅಮ್ಮುವನ್ನು ಹತ್ತಿರ ಮಾಡಿಕೊಂಡು, ಅವಳನ್ನು ಹೆಂಡತಿಯ ಸ್ಥಾನಕ್ಕೇರಿಸಿ, ಅವಳ ಮಗಳನ್ನು ತನ್ನ ಮಗಳಾಗಿಸಿ, ತನ್ನ ಭವಿಷ್ಯವನ್ನು ಮೊಟಕುಗೊಳಿಸಿದರು ಎಂದನಿಸುತ್ತಿತ್ತು. ತಂದೆಯ ಮೇಲೆ ಸಿಟ್ಟು ಬರುತ್ತಿತ್ತು. ಆದರೆ ಬೇರೆ ಯಾರೂ ನೀಡದಿದ್ದುದು, ಬೇರೆ ಯಾರಿಂದಲೂ ನೀಡಲಾಗದಿದ್ದುದು ಅವನಿಗೆ ತಂದೆಯಿಂದ ದೊರೆತಿತ್ತು. ಅವರು ಅವನನ್ನು ಗಾಢವಾಗಿ ಪ್ರೀತಿಸುತ್ತಿದ್ದರು. ಅದನ್ನು ಮಾತುಗಳಿಂದ ಅವರು ವ್ಯಕ್ತಪಡಿಸದಿದ್ದರೂ ಅವರ ಅಂತರ್ಯದಲ್ಲಿ ಪ್ರೀತಿಯ ನಿಧಿಯಿದೆ ಅವನಿಗೆ ಗೊತ್ತಿತ್ತು. ಅಂಥ ವಾತ್ಸಲ್ಯದಿಂದ ಅವರು ಮಗನನ್ನು ಕಾಣುತ್ತಿದ್ದರು, ಮಾತ್ರವಲ್ಲ, ಹಾಗೆ ನಡೆದುಕೊಳ್ಳಲು ಅಮ್ಮುವಿಗೂ ಅವರು ಆದರ್ಶವಾಗಿದ್ದರು. ಆದರೆ ಆ ಪ್ರೀತಿಯೊಂದೇ ತನ್ನ ಭವಿಷ್ಯದ ದಾರಿಯಲ್ಲಿ ದೀಪವಾದೀತೆ, ಅದು ತನಗೆ ಬದುಕಿನ ದಾರಿ ತೋರಿಸೀತೆ ಎಂಬ ಪ್ರಶ್ನೆ ಅವನನ್ನು ಕಾಡುತ್ತಿತ್ತು.
  
ಎಸ್ಸೆಸ್ಸೆಲ್ಸಿ ಪರೀಕ್ಷೆಗೆ ಒಂದು ತಿಂಗಳ ಉಳಿದಿತ್ತು. ಶಂಕರ ಮತ್ತು ಕಾಸಿಮ ಬಹಳ ಶ್ರದ್ಧೆಯಿಂದ ಪರೀಕ್ಷೆಗೆ ಓದುತ್ತಿದ್ದರು.
ಒಂದು ದಿನ ಬೆಳಿಗ್ಗೆ ಆರುಗಂಟೆಯ ಹೊತ್ತಿಗೆ ಓದುತ್ತಾ ಕುಳಿತಿದ್ದ ಕಾಸಿಮ ಅಚ್ಚಮ್ಮನ ಮನೆಯಲ್ಲಿ ಜೋರಾಗಿ ಅಳುವ ಸದ್ದು ಕೇಳಿ ಅಮ್ಮನನ್ನು ಕರೆದು,
ನೋಡಮ್ಮ, ವೆಂಕಟನ ಮನೆಯಲ್ಲಿ ಯಾಕೋ ಎಲ್ರೂ ಅಳ್ತಿದಾರೆ’ ಎಂದ.
ಫಾತಿಮ ಕಿಟಕಿಯ ಬಳಿ ನಿಂತು ಕಿವಿಗೊಟ್ಟಳು. ಮನೆಯಲ್ಲಿರುವವರೆಲ್ಲರೂ ಅಳುತ್ತಿರುವಂತೆ ತೋರಿ ಏನೋ ಅನಾಹುತವಾಗಿದೆ ಎಂದುಕೊಂಡು ಗಂಡನನ್ನು ಕರೆದು,
`ನೋಡಿ ಅಚ್ಚಮ್ಮನ ಮನೇಲಿ ಏನೋ ಆಗಿದೆ. ಎಲ್ರೂ ಅಳೋದು ಕೇಳಿಸ್ತಿದೆ’ ಎಂದಳು.
ಅಬ್ಬೋಕರೆ ಲಗುಬಗೆಯಿಂದ ಉಡುಪು ಬದಲಿಸಿ ಅಚ್ಚಮ್ಮನ ಮನೆಗೆ ಬಂದ.
ಒಳಗೆ ಅಳುವಿನ ಸದ್ದು ಮುಂದುವರಿದಿತ್ತು. ಅಬ್ಬೋಕರೆ ವೆಂಕಟನನ್ನು ಕರೆದು ಏನು ಸಮಾಚಾರ ಎಂದು ಕೇಳಿದ.
ವೆಂಕಟ ಹೊರಬಂದು,
`ಕಾವೇರಿಯಕ್ಕ ಆತ್ಮಹತ್ಯೆ ಮಾಡ್ಕೊಂಡಿದಾಳೆ’ ಎಂದ.
`ಹೌದೆ’ ಎಂದು ಗಾಬರಿಗೊಂಡು ಬಾಯಿ ಮೇಲೆ ಕೈಯಿರಿಸಿ `ಯಾ ಅಲ್ಲಾ’ ಎಂದು ಉದ್ಗರಿಸಿದ.
`ನಿನ್ನೆ ಸಂಜೆ ಅಂಗಡಿಗೆ ಬೀಡಿ ಕೊಟ್ಟು ಬಂದಿದ್ದಳಂತೆ. ರಾತ್ರಿ ಎಲ್ಲರೊಟ್ಟಿಗೆ ಊಟ ಮಾಡಿ ಮಲಗಿದ್ದಳು. ನಾನು ನಿನ್ನೆ ಬರುವಾಗ ಸ್ವಲ್ಪ ತಡವಾಗಿತ್ತು. ಬೆಳಿಗ್ಗೆ ಚಂದ್ರಿಗೆ ಎಚ್ಚರವಾದಾಗ ಅಕ್ಕ ಬಳಿಯಲ್ಲಿಲ್ಲದುದನ್ನು ಕಂಡು ಎದ್ದಿರಬಹುದೆಂದುಕೊಂಡು ಅಡುಗೆ ಕೋಣೆಗೆ ಹೋದಳಂತೆ. ಅಡುಗೆ ಕೋಣೆಯಲ್ಲಿ ಬರೀ ನೆಲದ ಮೇಲೆ ಕಾವೇರಿ ಮಲಗಿದ್ದುದನ್ನು ಕಂಡು ಆಶ್ಚರ್ಯದಿಂದ ಬಳಿ ಹೋಗಿ ಕರೆದಳು. ಎಬ್ಬಿಸಹೋದಾಗ ಶರೀರ ಮರಗಟ್ಟಿದುದನ್ನು ಕಂಡು ಚೀರಿದಳು. ಅಲ್ಲೇ ಪಕ್ಕದಲ್ಲಿ ಎಂಥದೋ ಒಂದು ಬಾಟ್ಲಿ ಕೂಡ ಇದೆ. ಏನೋ ವಿಷ ಅಂತ ಕಾಣ್ತದೆ’ ಎಂದ ವೆಂಕಟ.
ಸ್ವಲ್ಪ ಹೊತ್ತಿನಲ್ಲಿ ಸುದ್ದಿ ಹರಡಿ ನೆರೆಹೊರೆಯವರೆಲ್ಲ ಬಂದು ಸೇರಿದರು.
ವೆಂಕಟನೇ ಮೂಡಬಿದಿರೆಗೆ ಹೋಗಿ ಪೋಲೀಸರಿಗೆ ವಿಷಯ ತಿಳಿಸಿದ. ಪೋಲೀಸರು ಬಂದು ಹೆಣವನ್ನು ಕೊಂಡುಹೋಗಿ ಶವಪರೀಕ್ಷೆ ನಡೆಸಿ ವಿಷ ಸೇವನೆಯಿಂದ ಮರಣ ಸಂಭವಿಸಿದೆ ಎಂದು ವೈದ್ಯರು ಸರ್ಟಿಫಿಕೇಟು ನೀಡಿದ ಬಳಿಕ ಹೆಣವನ್ನು ಬಿಟ್ಟುಕೊಟ್ಟರು. ಸಂಜೆಗೆ ಕಾವೇರಿಯ ಶವದಹನ ನಡೆಯಿತು.
ಕಾವೇರಿಯ ಮರಣ ಅಚ್ಚಮ್ಮನಿಗೆ ಮತ್ತೊಂದು ಆಘಾತವಾಯಿತು. ಮೌನವಾಗಿ ಇಡೀ ದಿನ ದುಡಿಯುತ್ತಿದ್ದ ಕಾವೇರಿ ಆ ಮನೆಯ ಜೀವಾಳವಾಗಿದ್ದಳು. ಅವಳಿಗೆ ಇಪ್ಪತ್ತೆಂಟು ವರ್ಷ ತುಂಬಿತ್ತು. ಅವಳ ಆಸೆಗಳು ಮುರುಟತೊಡಗಿದ್ದವು. ಅವಳಿಗೆ ಮದುವೆಯಾಗಬೇಕೆಂಬ ಇಚ್ಛೆಯಿತ್ತು. ಆದರೆ ಸರಸುವಿನ ಮದುವೆಯ ನಂತರ, ತನ್ನ ಆಸೆ ಇನ್ನು ಕೈಗೂಡುವುದಿಲ್ಲವೇನೋ ಎಂಬ ಭಯ ಅವಳಲ್ಲಿತ್ತು. ಕ್ರಮೇಣ ಆ ಭಯವೂ ಮಾಯವಾಗಿ ತನ್ನ ಬಾಳು ಇನ್ನು ಹೀಗೇ. ಮದುವೆಯಾಗುವುದು, ತಾಯಾಗುವುದು ತನ್ನ ಹಣೆಯಲ್ಲಿ ಬರೆದಿಲ್ಲ ಎಂದು ಅವಳು ತ್ಯಾಗಕ್ಕೆ ಸಿದ್ಧಳಾಗಿದ್ದಳು. ಅವಳು ತಲೆಯೆತ್ತಿ ನಡೆಯುತ್ತಿರಲಿಲ್ಲ. ತಲೆಯೆತ್ತಿ ಯಾರನ್ನಾದರೂ ನೋಡುತ್ತಿದ್ದುದೇ ಅಪರೂಪಕ್ಕೆ. ಮದುವೆಯಾಗಬೇಕೆಂಬ ಆಸೆಯಿದ್ದರೂ ಯಾವ ಗಂಡನ್ನೂ ಆಸೆಯಿಂದ ದಿಟ್ಟಿಸಿದವಳಲ್ಲ ಕಾವೇರಿ. ತಾನು ಒಳ್ಳೆಯವಳಾಗಿರಬೇಕು ಎಂಬ ನಿರ್ಧಾರ ಅವಳದು. ತನ್ನ ಮದುವೆ ಒಂದು ದಿನ ನಡೆಯಲೂಬಹುದು ಎಂಬುದು ದೂರದ ಆಸೆ ಅವಳ ಹೃದಯದಲ್ಲಿ ಇದ್ದೇ ಇತ್ತು.
ಅಂಗಡಿಗೆ ಬೀಡಿ ಕೊಟ್ಟು ಬಂದ ಮೇಲೆ, ಕಾವೇರಿ ಅಳುತ್ತಿದ್ದುದನ್ನು ತಾನು ಕಂಡೆ, ತನ್ನನ್ನು ಕಂಡೊಡನೆ ಅವಳು ಕಣ್ಣೊರಸಿಕೊಂಡು ಬೇರೆ ಕಡೆ ನೋಡಿದಳು ಎಂದು ಚಂದ್ರಿ ಹೇಳಿದ್ದನ್ನು ವೆಂಕಟ ಅಬ್ಬೋಕರೆಗೆ ಹೇಳಿದ.
ಮರುದಿನ ಕಾವೇರಿ ಆ ಸಂಜೆ ಅಳಲು ಕಾರಣವಾದ ಸಂಗತಿ ಬೆಳಕಿಗೆ ಬಂತು.
ಬೀಡಿಯ ಡಿಪೋದಲ್ಲಿ ಬೀಡಿ ಕಟ್ಟುತ್ತಾ ಕುಳಿತಿದ್ದ ಗಂಡಸರ ಪೈಕಿ ಯಾರೋ ಇಬ್ಬರು ಕಾವೇರಿಗೆ ಕೇಳಿಸುವಂತೆ ಏನೋ ಅಶ್ಲೀಲವಾಗಿ ಮಾತಾಡಿದ್ದರು. `ತಾಯಿಯಿಂದ ಈಗ ಆಗುವುದಿಲ್ಲ. ಮಗಳನ್ನು ಕೊಡ್ತಿದ್ದಾಳಂತೆ’ ಅಂತ ಒಬ್ಬ ಹೇಳಿದಾಗ, `ಅಂಗಡಿಯಿಂದ ಪುಕ್ಕಟ್ಟೆಯಾಗಿ ಮತ್ಯಾರು ಸಾಮಾನು ಕೊಟ್ಟಾರು’ ಅಂತ ಇನ್ನೊಬ್ಬನಂದಿದ್ದ. `ಸ್ವಲ್ಪ ಉಬ್ಬಿದ ಹಾಗಿದೆಯಲ್ಲ’ ಅಂತ ಮತ್ತೊಬ್ಬ ಅವಳ ಹೊಟ್ಟೆಯ ಕುರಿತಾಗಿ ಹೇಳಿದ್ದ.
ಈ ಸಂಗತಿಯನ್ನು ತಿಳಿದ ಅಬ್ಬೋಕರೆ ರೋಷದಿಂದ ಕುದಿದ. ತನ್ನ ಪಾಡಿಗೆ ತಾನಿದ್ದರೂ ಈ ಜನರು ಇನ್ನೊಬ್ಬರನ್ನು ಸರಿಯಾಗಿ ಬಾಳಲು ಬಿಡುವುದಿಲ್ಲ ಎಂದು ಪರಿತಪಿಸಿದ. ಈ ಸುದ್ದಿಯನ್ನು ಹುಟ್ಟಿಸಿದವರು ಯಾರು ಎಂದು ಕಂಡುಹಿಡಿಯಲೇಬೇಕು ಎಂದು ತೀರ್ಮಾನಿಸಿದ.
ಸ್ವಲ್ಪ ದಿನಗಳ ಹಿಂದೆ ಆಲೆಸುಬ್ಬ ಏನೋ ಸಾಮಾನು ಸಾಲ ಕೇಳಿದಾಗ `ಇಲ್ಲ’ ಎಂದುದಕ್ಕೆ ಬೈದುಕೊಂಡು ಹೋದ ಎಂದು ಇಬ್ರಾಹಿಮ್ ಹೇಳಿದ್ದು ನೆನಪಿಗೆ ಬಂದು ಇದು ಆಲೆಸುಬ್ಬನದೇ ಕೆಲಸವಾಗಿರಬಹುದು ಎಂಬ ಸಂದೇಹ ಅವನನ್ನು ಕಾಡಿತು.
ಕಾವೇರಿ ಸತ್ತು ಸುಮಾರು ಹದಿನೈದು ದಿನಗಳ ಬಳಿಕ ಒಂದು ಸಂಜೆ ಆರು ಗಂಟೆಯ ಹೊತ್ತಿಗೆ ಆಲೆಸುಬ್ಬ ಎಲಿಮೆಂಟರಿ ಶಾಲೆಯ ಮುಂದಿನ ದೇವದಾರು ಮರದ ಬುಡದಲ್ಲಿ ಕುಳಿತು ಬೀಡಿ ಸೇದುತ್ತಾ ಮತ್ತಿಬ್ಬರು ಉಂಡಾಡಿಗಳೊಡನೆ ಹರಟೆ ಕೊಚ್ಚುತ್ತಿದ್ದ. ಮೂವರೂ ಚೆನ್ನಾಗಿ ಕುಡಿದುಕೊಂಡಿದ್ದರು. ಅವರ ಮಾತಿಗೆ ಲಂಗು ಲಗಾಮು ಇರಲಿಲ್ಲ.
ಕಾವೇರಿಯ ಆತ್ಮಹತ್ಯೆಯೇ ಹರಟೆ ಪ್ರಧಾನವಾದ ವಿಷಯವಾಗಿತ್ತು.
`ಪ್ರಾಣ ಕಳೆದುಕೊಳ್ಳುವಂಥದು ಏನಾಗಿತ್ತು ಅವಳಿಗೆ’ ಎಂದ ಒಬ್ಬ.
`ಆಗುವಂಥಾದ್ದು ಆಗಿತ್ತು’ ಆಲೆಸುಬ್ಬನೆಂದ.
`ಮೇಲೆ ಬಂದಿತ್ತೆ’ ಅವನು ಕೇಳಿದ.
`ಮೇಲೆ ಬರದಿರ್ತದೆಯೆ ತಾಯಿಗೆ ಬರಲಿಲ್ಲ ಅಂದ್ರೆ ಮಗಳಿಗೆ ಬರದಿರ್ತದೆಯೆ ಬರ್ಲಿಕ್ಕಿಲ್ಲ ಅಂತ ಅಬ್ಬೋಕರೆ ತಿಳಿದುಕೊಂಡಿದ್ದ’ ಎಂದು ಆಲೆಸುಬ್ಬ ನಕ್ಕ. ಅವನೊಡನೆ ಉಳಿದಿಬ್ಬರೂ ಗಟ್ಟಿಯಾಗಿ ನಕ್ಕರು.
`ಏನು, ಏನು ಸಂಗತಿ’ ಎಂದು ಮತ್ತಿಬ್ಬರು ಬಂದು ಸೇರಿಕೊಂಡರು.
`ಕಾವೇರಿ ಬಸುರಿಯಾಗಿದ್ದಳಂತೆ. ಅದಕ್ಕೇ ಪ್ರಾಣ ತೆಕ್ಕೊಂಡಳಂತೆ’ ಒಬ್ಬ ಸ್ಪಷ್ಟ ಪಡಿಸಿದ.
`ಯಾರ ಕೆಲಸ ಇದು’ ಎಂದವನು ಕೇಳಿದ.
`ಮತ್ಯಾರದು ಅವನದೇ. ಧರ್ಮಕ್ಕೆ ಸಾಮಾನು ಕೊಡ್ತಿದಾನಲ್ಲ!’ ಒಬ್ಬನೆಂದ.
ಆಲೆಸುಬ್ಬ ಈಗ ಮೌನವಾಗಿ ಕುಳಿತುಕೊಂಡು ಉಳಿದವರ ಮಾತಿನ ಸವಿಯನ್ನು ಮೆಲ್ಲುತ್ತಿದ್ದ.
`ಅಬ್ಬೋಕರೆಯೆ’ ಬಂದವರಲ್ಲೊಬ್ಬ ಮತ್ತಷ್ಟು ಸ್ಪಷ್ಟನೆ ಬಯಸಿದ.
`ಮತ್ಯಾರು ಫಾತುಮ ಮುದುಕಿಯಾಗಿರೋದು ಕಾಣಿಸ್ತಿಲ್ವ’ ಆಲೆಸುಬ್ಬ ನಕ್ಕು ಒಂದು ಮಾತು ಸೇರಿಸಿದ.
ಮತ್ತೊಮ್ಮೆ ಉಳಿದವರು ನಕ್ಕರು.
`ರಂಡೇಮಗನನ್ನು ಹೀಗೇ ಬಡ್ಬಾರ್ದು. ಎಲ್ಲರ ಹೆಂಡ್ತಿ ಮಕ್ಳೂ ಬೇಕಾದೀತು ಅವ್ನಿಗೆ’ ಒಬ್ಬನೆಂದ.
`ಹೇಗೂ ಯಾರ್ಯಾರ ರಕ್ತ ಹೀರಿ ಸಂಪಾದಿಸಿದ ಹಣ ಉಂಟಲ್ಲ ಅಚ್ಚಮ್ಮನಂಥೋರಿಗೆ ಧರ್ಮಕ್ಕೆ ಸಾಮಾನು ಕೊಡೋದಕ್ಕೆ!’ ಇನ್ನೊಬ್ಬನೆಂದ.
ಹೀಗೆ ಮಾತು ಮುಂದರಿಯಿತು.
ಅದೇ ದಿವಸ ರಾತ್ರಿ ಒಂಬತ್ತು ಗಂಟೆಗೆ ಅಬ್ಬೋಕರೆ ಅಂಗಡಿಯ ಬಾಗಿಲು ಹಾಕುವ ಹೊತ್ತಿಗೆ ಬಂದ ಅವನ ಜಾತಿ ಬಂಧುವೊಬ್ಬ ದೇವದಾರು ಮರದಡಿಯಲ್ಲಿ ನಡೆಯುತ್ತಿದ್ದ ಮಾತುಕತೆಯ ವಿಚಾರ, ಆಲೆಸುಬ್ಬ ಆಡಿದ ಮಾತುಗಳ ವಿವರ ತಿಳಿಸಿದ.
ಅಬ್ಬೋಕರೆ ಏನೂ ಪ್ರತಿಕ್ರಿಯೆ ವ್ಯಕ್ತಪಡಿಸದೆ ಆ ಮಾತುಗಳನ್ನು ಕೇಳಿಸಿಕೊಂಡ.
  
 
ಮರುದಿನ ಸಂಜೆ ಸುಮಾರು ಎಂಟು ಗಂಟೆಯ ಹೊತ್ತಿಗೆ ಆಲೆಸುಬ್ಬ ಮೂಗಿನಮಟ್ಟ ಕುಡಿದು ತೂರಾಡುತ್ತಾ ಹೋಗಿ ಅಬ್ಬೋಕರೆಯ ಅಂಗಡಿಯ ಜಗುಲಿಯಲ್ಲಿ ಬೆಂಚಿನ ಮೇಲೆ ಕುಳಿತ. ಅವನು ಯಾರನ್ನೋ ಹಾಭಾದ ಸಹಿತ ಅಶ್ಲೀಲವಾದ ಮಾತುಗಳಲ್ಲಿ ಬೈಯುತ್ತಿದ್ದ. ಅವನು ಬೈಯುತ್ತಿದ್ದುದು ಅಬ್ಬೋಕರೆಯನ್ನಲ್ಲ. ಹಿಂದೆಂದೋ ಅವನೊಡನೆ ಜಗಳವಾಡಿದ ಯಾರೋ ಹಳ್ಳಿಯವನೊಬ್ಬನನ್ನು ಎಂಬುದು ಅಂಗಡಿಗೆ ಸಾಮಾನುಗಳನ್ನು ಕೊಂಡುಕೊಳ್ಳಲು ಬಂದವರಿಗೆ ಸ್ಪಷ್ಟವಿತ್ತು. ಆದರೂ ರಸಪೂರ್ಣವಾದ ಅವನ ಮಾತುಗಳನ್ನು ಆಲಿಸುತ್ತಾ ಕೆಲವರು ಅಲ್ಲೇ ನಿಂತುಕೊಂಡಿದ್ದರು. ಅಬ್ಬೋಕರೆ ಅಂಗಡಿಯಲ್ಲಿರಲಿಲ್ಲ, ಮನೆಯೊಳಗಿದ್ದ.
ಸ್ವಲ್ಪ ಹೊತ್ತಿನಲ್ಲಿ ಅಬ್ಬೋಕರೆ ಅಂಗಡಿಗೆ ಬಂದಾಗ ಅವಾಚ್ಯ ಶಬ್ದಗಳನ್ನುಪಯೋಗಿಸುತ್ತಾ ಆಲೆಸುಬ್ಬ ಯಾರನ್ನೋ ಬೈಯುತ್ತಿರುವುದು ಮತ್ತ ಏಳೆಂಟು ಮಂದಿ ಅಂಗಡಿಯಲ್ಲಿ ನಿಂತುಕೊಂಡು ಅವನ ಮಾತು ಕೇಳಿ ನಗುತ್ತಿರುವುದು ಕಾಣಿಸಿತು.
ಅಬ್ಬೋಕರೆಗೆ ರೇಗಿತು.
`ನೀನು ಇಲ್ಲಿ ಕೂತ್ಕೊಂಡು ಊರಿನವರೆಲ್ಲಾ ಬೈಯೋದು ಯಾಕೆ’ ಎಂದ.
`ಮತ್ಯಾರನ್ನ ಬೈಯಬೇಕು’ ಆಲೆಸುಬ್ಬ ಕತ್ತು ಓರೆಮಾಡಿ ಕೇಳಿದ.
ಅವನ ತೊದಲು ಮಾತು ಮತ್ತು ಓರೆಮಾಡಿ ಕುಳಿತ ಭಂಗಿಯನ್ನು ಕಂಡು ಅಲ್ಲಿ ನಿಂತಿದ್ದವರೆಲ್ಲ ನಕ್ಕರು. ಅಷ್ಟರಲ್ಲಿ ರಸ್ತೆಯಲ್ಲಿ ನಡೆದು ಹೋಗುತ್ತಿದ್ದ ಹಳ್ಳಿಗರಾದ ಕೆಲವು ಕೂಲಿಯಾಳುಗಳೂ ಅಲ್ಲಿಗೆ ಬಂದರು. ಹಾಗೆ ಬಂದವರಲ್ಲಿ ಕೆಲವರು ಇಬ್ರಾಹಿಮ್ ಒಬ್ಬಿಬ್ಬರು ಗಿರಾಕಿಗಳಿಗೆ ಸಾಮಾನು ಕಟ್ಟಿ ಕಟ್ಟಿಕೊಡುತ್ತಿದ್ದ, ಬೀಡಿ ಕೊಳ್ಳಲು ಕೆಲವು ಹಳ್ಳಿಯವರು ಬಂದರು.
ಆ ಹೊತ್ತಿಗೆ ಅಲ್ಲಿ ಎಂದೂ ಅಷ್ಟೊಂದು ಜನ ಸೇರಿರಲಿಲ್ಲ. ಇದೇನು ಇವತ್ತು ಹೀಗೆ ಎಂದು ಆಶ್ಚರ್ಯಪಟ್ಟ ಅಬ್ಬೋಕರೆ.
ಜನರು ಸೇರಿದ್ದನ್ನು ಕಂಡು ಆಲೆಸುಬ್ಬನಿಗೆ ಹೊಸ ಉತ್ಸಾಹ ಮೂಡಿದಂತೆ ತೋರಿತು. ಅವನು ಕಿಸೆಯಿಂದ ಬೀಡಿ ತೆಗೆಯುತ್ತಾ,
`ಏ ಇಬ್ರಾಹಿಮ್, ಒಂದು ಬೆಂಕಿ ಕಡ್ಡಿ ಕೊಡು’ ಎಂದ.
ಇಬ್ರಾಹಿಮ್ ಅವನ ಮಾತು ಕಿವಿಗೆ ಬೀಳಲಿಲ್ಲ ಎಂಬಂತೆ ಇದ್ದ.
ಅದನ್ನು ನೋಡಿ ಆಲೆಸುಬ್ಬ,
`ಏನು ಕಿವಿ ಕೇಳಿಸ್ತಿಲ್ವ ನಿನ್ಗೆ ಬೆಂಕಿಕಡ್ಡಿ ಕೊಡು ಅಂತಲ್ವೆ ಹೇಳಿದ್ದು’ ಎಂದ.
`ಬೆಂಕಿ ಕಡ್ಡಿ ಇಲ್ಲ. ಲ್ಯಾಂಪ್ ಉರೀತಿದೆಯಲ್ಲ ಬೇಕಿದ್ರೆ ಉರಿಸಿಕೊ’ ಎಂದ ಇಬ್ರಾಹಿಮ್.
ಬೀಡಿ ಕೊಂಡುಕೊಂಡ ಕೂಲಿಯಾಳುಗಳಲ್ಲಿ ಕೆಲವರು ಸೀಮೆಯೆಣ್ಣೆ ಲ್ಯಾಂಪಿನ ಬಾಯಿಯಲ್ಲಿ ಬೀಡಿ ಉರಿಸಿ ಒಂದು ದಮ್ ಎಳೆದು ಹೊರಡಲನುವಾಗಿದ್ದವರು ಆಲೆಸುಬ್ಬ ಮತ್ತು ಇಬ್ರಾಹಿಮನ ನಡುವೆ ಮಾತಿನಲ್ಲಿದ್ದ ಬಿಸಿಯನ್ನು ಗಮನಿಸಿ ಹಾಗೇ ಕಿವಿಗೊಟ್ಟು ನಿಂತರು.
`ಅಷ್ಟು ಧಿಮಾಕು ಬಂತೆ ನಿಂಗೆ ಮೂರ್ಕಾಸಿನವ್ನಿಗೆ’ ಎಂದು ಆಲೆಸುಬ್ಬ ಎದ್ದುಹೋಗಿ ಲ್ಯಾಂಪಿನಿಂದ ಬೀಡಿ ಉರಿಸತೊಡಗಿದ. ಅವನ ಕೈ ತಾಗಿ ಡಬ್ಬಿಯೊಂದರ ಮೇಲಿರಿಸಿದ್ದ ಲ್ಯಾಂಪು ಕೆಳಗೆ ಉರುಳಿ ಬಿದ್ದು ಲ್ಯಾಂಪು ನಂದಿಹೋಯಿತು.
`ಏನು ನಿನಗೆ ಕೈಗೆ ವಾತ ಬಂದಿದೆಯೆ’ ಎಂದ ಇಬ್ರಾಹಿಮ್.
`ಏನು ಅಬ್ಬರಿಸ್ತಿದ್ದಿ’ ಎಂದು ಆಲೆಸುಬ್ಬ ತಲೆಯ ಮೇಲುಗಡೆ ಮರದ ತೊಲೆಯಿಂದ ತೂಗುಹಾಕಿದ್ದ ಗ್ಯಾಸ್ಲೈಟಿನ ಗಾಜಿನೆಡೆಯಿಂದ ಬೀಡಿಯುರಿಸಿಕೊಳ್ಳಲು ಪ್ರಯತ್ನಿಸಿದಾಗ,
`ಅದನ್ನು ಮುಟ್ಬೇಡ. ಲ್ಯಾಂಪ್ ಉರಿಸ್ತೇನೆ ತಡಿ’ ಎಂದ ಇಬ್ರಾಹಿಂ.
`ನಿನ್ನ ಲ್ಯಾಂಪ್ ಯಾರಿಗೆ ಬೇಕು’
`ಗ್ಯಾಸ್ ಲೈಟ್ ಮುಟ್ಬೇಡ!’
`ಏನು ಅದರೊಳಗೆ ನಿನ್ನ ಅಮ್ಮನ ಪಿಂಡ ಉಂಟಾ’
ಜನರೆಲ್ಲ ನಕ್ಕರು.
`ನಾಲಿಗೆ ಉದ್ದ ಬಿಡ್ಬೇಡ’ ಇಬ್ರಾಹಿಮನೆಂದ.
`ನೀನು ನಾಲಿಗೆ ಉದ್ದ ಬಿಡ್ಬೇಡ. ಅಲ್ದಿದ್ರೆ ನಿನ್ನ ನಾಲಿಗೆಯನ್ನು ಕೂಡ ಕತ್ತರಿಸಬೇಕಾದೀತು!’ ಎಂದು `ನಾಲಿಗೆ’ ಎಂಬ ಶಬ್ದದ ಮೇಲೆ ಒತ್ತು ಹಾಕಿ ಹೇಳಿದ.
ಜನರು ಗಹಗಹಿಸಿ ನಕ್ಕರು.
ಇಬ್ರಾಹಿಂ ಮೌನವಾಗಿಯೇ ಲ್ಯಾಂಪನ್ನು ಉರಿಸಿ ಇರಿಸಿದ.
ಗ್ಯಾಸಲೈಟಿನಿಂದ ಆಲೆಸುಬ್ಬನ ಕೈಯಲ್ಲಿದ್ದ ಬೀಡಿ ಉರಿಯಲಿಲ್ಲ.
`ಒದ್ದೆ ಅಂತ ಕಾಣುತ್ತೆ. ಶರಾಬಿನಲ್ಲಿ ಬಿದ್ದಿತ್ತೋ ಏನೋ!’ ಎಂದ ಒಬ್ಬ. ಕೆಲವರು ನಕ್ಕರು.
ಅವನು ಪುನಃ ಬೀಡಿ ಉರಿಸಿಕೊಳ್ಳಲು ಲ್ಯಾಂಪಿನ ಬಳಿ ಬಂದ.
ಈ ಬಾರಿ ಅವನು ಬೇಕೆಂದೇ ಬೀಡಿಯನ್ನು ಉರಿಯುವ ದೀಪಕ್ಕೆ ಒತ್ತಿ ಅದನ್ನು ನಂದಿಸಿಬಿಟ್ಟ.
`ನೀನು ಬೀಡಿ ಉರಿಸುವುದು ಬೇಡ ನಡಿ!’ ಎಂದು ಇಬ್ರಾಹಿಂ ಲ್ಯಾಂಪನ್ನು ತೆಗೆದು ಕೆಳಗಿರಿಸಿದ.
`ಮತ್ಯಾಕೆ ನಿನ್ನ ಬೆಂಕಿ ಬೀಡಿ ಉರಿಸೋದಕ್ಕಲ್ವ’
`ಹೌದು. ಆದ್ರೆ ಇವತ್ತು ನೀನು ಬೀಡಿ ಉರಿಸೋದು ಬೇಡ. ನಿನ್ಗೆ ಆಗ್ಬೇಕಾದ್ದು ಮೂಗಿನವರೆಗೆ ಆಗಿದೆ. ಅದರ ಮೇಲೆ ಬೀಡಿ ಯಾಕೆ’ ಎಂದ ಇಬ್ರಾಹಿಂ.
`ನಿನ್ನ ಮುಂಡಮೋಚಲಿಕ್ಕೆ’ ಎಂದು ಪುನಃ ಆಲೆಸುಬ್ಬ ಗ್ಯಾಸ್ಲೈಟಿನಿಂದ ಬೀಡಿ ಉರಿಸಲು ಹೋದ.
ಜನರು ನಕ್ಕರು.
ಇಬ್ರಾಹಿಂ ಆಲೆಸುಬ್ಬನನ್ನು ಹಿಂದಕ್ಕೆ ದೂಡಿದ. ಆಲೆಸುಬ್ಬ ಕೆಳಕ್ಕೆ ಬಿದ್ದ.
ಸಾವರಿಸಿಕೊಂಡು ಎದ್ದು ನಿಂತ ಸುಬ್ಬನಿಗೆ ಆವೇಶ ಬಂದಂತೆ ತೋರಿತು. ಅವನು ಸೊಂಟದಲ್ಲಿ ಸಿಕ್ಕಿಸಿಕೊಂಡಿದ್ದ ಚಾಕು ತೆಗೆದು ಇಬ್ರಾಹಿಮನ ಎದೆಗೆ ತಿವಿದ. ಇಷ್ಟರವರೆಗೂ ಬಾಯಿಮುಚ್ಚಿಕೊಂಡು ಒಳಗೊಳಗೇ ಜ್ವಾಲಾಮುಖಿಯಂತೆ ಕುದಿಯುತ್ತಿದ್ದ ಅಬ್ಬೋಕರೆ ಅಲ್ಲೇ ಇದ್ದ ಹಲಸಿನ ಹಣ್ಣು ಕತ್ತರಿಸಿ ಇರಿಸಿದ ಕತ್ತಿಯನ್ನು ತೆಗೆದು ಸುಬ್ಬನ ಕೈಗೆ ಕಡಿದ. ಆದರೆ ಕೈಗೆಂದು ಹೊಡೆದ ಕತ್ತಿಯ ಹೊಡೆತ ಅವನ ಕುತ್ತಿಗೆಗೆ ಬಿತ್ತು. ಇಬ್ರಾಹಿಂ ಬೊಬ್ಬಿಡುತ್ತಾ ಕೆಳಗುರುಳಿದ ಬೆನ್ನಲ್ಲೇ ಸುಬ್ಬ ಕೂಡ ಚೀರಿ ಉರುಳಿ ಬಿದ್ದ.
ಅದೇ ಕ್ಷಣ ಯಾರೋ ಗ್ಯಾಸ್ಲೈಟಿಗೆ ಕೋಲಿನಿಂದ ಹೊಡೆದರು. ಸೀಮೆಎಣ್ಣೆ ಪುಸ್ಸೆಂದು ಮಡಲಿನ ಮಾಡಿಗೆ ಸೇರಿಸಿ ಕಟ್ಟಿದ್ದ ಮಡಲಿನ ತಟ್ಟಿಗೆ ಹಾರಿತು. ಗ್ಯಾಸ್ಲೈಟಿನ ಬೆಂಕಿ ಭಗ್ಗೆಂದು ಮಡಲಿಗೆ ಹಿಡಿದುಕೊಂಡಿತು.
ಏನು ಗಲಭೆಯೆಂದು ನೋಡಲು ಬಂದ ಕಾಸಿಮನಿಗೆ ಕಾಣಿಸಿದ್ದು ಬೆಂಕಿ ಹಿಡಿದು ಧಗಧಗನೆ ಉರಿಯುತ್ತಿದ್ದ ಅಂಗಡಿಯ ಮಡಲತಟ್ಟಿ ಮತ್ತು ನೆಲದಲ್ಲಿ ನೆತ್ತರು ಹರಿಸುತ್ತಾ ಬಿದ್ದು ಹೊರಳಾಡುತ್ತಿದ ಇಬ್ರಾಹಿಂ ಮತ್ತು ಆಲೆಸುಬ್ಬ.
ಎಲ್ಲಿಂದೆಲ್ಲ ಜನರು ಓಡಿಕೊಂಡು ಬಂದರು. ನೀರು ಹಾಕಿ ಬೆಂಕಿನಂದಿಸುವ ಪ್ರಯತ್ನ ನಡೆಯಿತು. ಆದರೆ ಅದರಿಂದ ವಿಶೇಷ ಪ್ರಯೋಜನ ಆಗಲಿಲ್ಲ. ಇಡೀ ಅಂಗಡಿ ಉರಿದು ಬೂದಿಯಾಯಿತು.
ಆಲೆಸುಬ್ಬನ ಪ್ರಾಣ ಹೋಗಿತ್ತು. ಇಬ್ರಾಹಿಮ್ ನರಳುತ್ತಿದ್ದ. ಯಾರೋ ಮೂಡಬಿದಿರೆಗೆ ಓಡಿದರು.
ಇಬ್ರಾಹಿಮನನ್ನು ಕೂಡಲೇ ಟ್ಯಾಕ್ಸಿಯಲ್ಲಿ ಹಾಕು ಮೂಡಬಿದಿರೆಯ ಆಸ್ಪತ್ರೆಗೆ ಕೊಂಡುಹೋದರು. ಆದರೆ ಆಸ್ವತ್ರೆ ತಲುಪಿದ ಕೆಲವೇ ನಿಮಿಷಗಳಲ್ಲಿ ಅವನು ಕೊನೆಯುಸಿರೆಳೆದ.
ಅಬ್ಬೋಕರೆಯನ್ನು ಪೋಲೀಸರು ಬಂಧಿಸಿ ಕರೆದೊಯ್ದರು. ಆಲೆಸುಬ್ಬನ ಹೆಣವೂ ಪೋಸ್ಟ್ಮಾರ್ಟಮಿಗೆ ಹೋಯಿತು.
ಮೊದಲೇ ಭೀಕರವಾದ ದೃಶ್ಯವನ್ನು ಕಂಡು ಕಂಗೆಟ್ಟವಳಂತಿದ್ದ ಫಾತಿಮ ಗಂಡನನ್ನು ಪೋಲೀಸರು ಒಯ್ದದ್ದನ್ನು ಕಂಡು ಪ್ರಜ್ಞಾಹೀನಳಾಗಿ ಬಿದ್ದುಬಿಟ್ಟಳು. ಅಚ್ಚಮ್ಮ ಧಾವಿಸಿ ಬಂದು ಫಾತಿಮಳನ್ನು ಸಂತ್ಯೆಸಲೆತ್ನಿಸಿದಳು.
ಕಾಸಿಮನ ದೃಷ್ಟಿಗೆ ಯಾವ ಸಾಂತ್ವನ ಸಮಾಧಾನಕ್ಕೂ ಅರ್ಥ ಕಾಣಿಸಲಿಲ್ಲ. ಅವನು ತಾಯಿಯ ಬಳಿಯಲ್ಲಿ ಕಲ್ಲಿನಂತೆ ಕುಳಿತುಬಿಟ್ಟ. ಎಸ್ಸೆಸ್ಸೆಲ್ಸಿ ಪರೀಕ್ಷೆ ಆರಂಭವಾಗಲು ಎರಡೇ ದಿನ ಉಳಿದಿತ್ತು. ತಾಯಿ ಮತ್ತು ತಾನು ಕೂಡ ಸತ್ತುಹೋಗಿದ್ದರೆ ಚೆನ್ನಾಗಿತ್ತೆನಿಸಿತವನಿಗೆ. ಸುದ್ದಿ ಕೇಳಿ ರಾಮಮಾಸ್ತರು ಮತ್ತು ಶಂಕರ ಕೂಡ ಓಡಿಕೊಂಡು ಬಂದಿದ್ದರು.
ಶಂಕರನನ್ನು ಕಂಡು ಕಾಸಿಮನ ದುಃಖದ ಕಟ್ಟೆಯೊಡೆಯಿತು. ಅವನ ಹೃದಯವನ್ನು ಸ್ಪಷ್ಟವಾಗಿ ಅರ್ಥಮಾಡಿಕೊಳ್ಳುವವರು ಅಲ್ಲಿ ಯಾರೂ ಇರಲಿಲ್ಲ. ಶಂಕರನೊಬ್ಬನೇ ತನ್ನನ್ನು ಅರ್ಥಮಾಡಿಕೊಳ್ಳಬಲ್ಲವನು ಎಂದವನಿಗನಿಸಿತು. ಶಂಕರನ ಮುಖದಲ್ಲಾದರೊ ಗಾಬರಿ, ಭಯ, ವಿಸ್ಮಯ ಏನೂ ಕಾಣಿಸಲಿಲ್ಲ.
ಅವನು ಕಾಸಿಮನನ್ನು ಸಂತ್ಯೆಸುತ್ತಾ ಮೆಲ್ದನಿಯಲ್ಲಿ ಹೇಳಿದ,
`ಇಲ್ಲಿ ಇದೇ ಆಗುವುದು ಕಾಸಿಮ್. ಇಲ್ಲಿ ಜೀವಿಸಬೇಕಾದರೆ ಒಂದೋ ಹುಲಿಯಾಗಿರಬೇಕು ಅಥವಾ ದನವಾಗಿರಬೇಕು. ಮನುಷ್ಯನಾಗಿ ಜೀವಿಸುವುದು ಇಲ್ಲಿ ಸಾಧ್ಯವಿಲ್ಲ`
  
 
ಅಬ್ಬೋಕರೆಯ ವಿಚಾರಣೆ ನಡೆದು ಅವನಿಗೆ ಜೀವಾವಧಿ ಶಿಕ್ಷೆಯಾಯಿತು. ಕಾಸಿಮನಿಗೆ ಪರೀಕ್ಷೆಗೆ ಕುಳಿತುಕೊಳ್ಳಲಾಗಲಿಲ್ಲ. ಶಂಕರ ತನ್ನ ಸ್ನೇಹಿತನಿಗಾದ ದುರವಸ್ಥೆಯಿಂದ ಕಂಗೆಟ್ಟಿದ್ದ ಅವನ ತಲೆಯಲ್ಲಿ `ಕಾಸಿಮನ ಬಾಳು ಹಾಳಾಯ್ತಲ್ಲ. ಕಲಿಯೋದರಲ್ಲಿ ಎಷ್ಟೊಂದು ಹುಷಾರಿದ್ದ. ಖಂಡಿತ ಫಸ್ಟ್ಕ್ಸಾಸಿನಲ್ಲಿ ಪಾಸಾಗ್ತಿದ್ದ. ಛೆ, ಅವನಿಗೆ ಹೀಗಾಗಬಾರದಾಗಿತ್ತು’ ಎಂದು ಚಿಂತಿಸುತ್ತಾ ಪರೀಕ್ಷೆ ಮುಗಿಸಿದ. ಆದರೆ ಪರೀಕ್ಷೆ ಮುಗಿಸುವಷ್ಟರಲ್ಲಿ ತಾನು ಯಾರಿಗೋ ಅನ್ಯಾಯ ಮಾಡಿದೆ. ತಾನು ಸ್ವಾರ್ಥಿ ಎಂದು ವಿನಾ ಕಾರಣ ಪಾಪಪ್ರಜ್ಞೆಯೊಂದು ಅವನನ್ನು ಪೀಡಿಸತೊಡಗಿತು.
ಫಾತಿಮ ತನಗಾದ ಆಘಾತದಿಂದ ಚೇತರಿಸಿಕೊಳ್ಳಲೇ ಇಲ್ಲ. ಇದ್ದಕ್ಕಿದ್ದಂತೆ ಅವಳು ಮಾತಾಡುವುದನ್ನು ನಿಲ್ಲಿಸಿಬಿಟ್ಟಳು. ಮೊದಲು ಕೆಲವು ದಿನ ಅಚ್ಚಮ್ಮನೇ ಬಂದು ಅವಳ ಯೋಗಕ್ಷೇಮವನ್ನು ನೋಡಿಕೊಂಡಳು. ಆಮೇಲೆ ಶಿರ್ವದಿಂದ ಫಾತಿಮಳ ತಂಗಿ ಬಂದು ಅಕ್ಕನ ಆರೈಕೆ ಮಾಡಿದಳು. ಆದರೆ ಯಾವ ಆರೈಕೆಯೂ ಫಾತಿಮಳ ಮೇಲೆ ಸತ್ಪರಿಣಾಮ ಬೀರುವಂತೆ ತೋರಲಿಲ್ಲ. ಅವಳು ದಿನದಿಂದ ದಿನಕ್ಕೆ ಕೃಶಳಾಗುತ್ತಾ ಹೋದಳು. ಆ ಬಳಿಕ ಜ್ವರಬರತೊಡಗಿತು. ಡಾಕ್ಟರು ಪರೀಕ್ಷಿಸಿ ಅನೀಮಿಯ ಎಂದರು. ಔಷಧಿ ಸೇವನೆಯಿಂದ ಎರಡು ದಿನ ಆರಾಮವಾದರೆ ಮತ್ತೆ ಮೊದಲಿನಂತೆ. ದೇಹದಲ್ಲಿ ರಕ್ತವೇ ಇಲ್ಲವೇನೋ ಎಂಬಂತೆ ಬೆಳ್ಳಗೆ ಬಿಳಿಚಿಕೊಂಡಿತು.
ಅಂಗಡಿ ಉರಿದುಹೋಗಿ ಬದುಕಿನ ದಾರಿ ಕತ್ತರಿಸಲ್ಪಟ್ಟಿತ್ತು. ಮುಂದೇನು ಎಂಬ ಪ್ರಶ್ನೆ ಕಾಸಿಮನನ್ನು ಕಾಡುತ್ತಿತ್ತು. ತಾಯಿ ಹೆಚ್ಚು ಕಾಲ ಬದುಕಿ ಉಳಿಯುವುದಿಲ್ಲ ಎಂದವನಿಗನಿಸಿತು. ಶಿರ್ವದಲ್ಲೋ ಬೆಳ್ಮಣ್ಣಿನಲ್ಲೋ ಸಂಬಂಧಿಕರ ಮನೆಯಲ್ಲಿ ನಿಂತು ಪರೀಕ್ಷೆಗೆ ಕುಳಿತುಕೊಳ್ಳಬಹುದಿತ್ತೇನೊ. ಆದರೆ ಪರೀಕ್ಷೆಗೆ ಕಟ್ಟಿ ಮಾಡುವುದಾದರೂ ಏನು ಯಾರು ತನ್ನನ್ನು ಮತ್ತು ತಾಯಿಯನ್ನು ಸಾಕುವ ಜವಾಬ್ದಾರಿ ಹೊರುತ್ತಾರೆ ಎಂದೆಲ್ಲ ಪ್ರಶ್ನೆಗಳು ಅವನನ್ನು ಕಾಡಿದವು.
ಜೂನ್ ತಿಂಗಳು ಆರಂಭವಾಯಿತು. ಶಂಕರನ ರಿಸಲ್ಟ್ ಬಂತು. ಅವನು ಪ್ರಥವ ಶ್ರೇಣಿಯಲ್ಲಿ ತೇರ್ಗಡೆ ಹೊಂದಿದ್ದ.
`ಏನಾದರೇನು ಇನ್ನು ಏನಾದರೂ ಉದ್ಯೋಗ ಹುಡುಕಿಕೊಂಡು ಅಲೆದಾಡಬೇಕಲ್ಲದೆ ಮುಂದಕ್ಕೆ ಕಲಿಯುವ ಆಸೆಯೇನೂ ಕೈಗೂಡುವಂತಿಲ್ಲ. ಬ್ರಾಹ್ಮಣನಾಗಿ ಹುಟ್ಟುವ ಬದಲು ಹೊಲೆಯನಾಗಿ ಹುಟ್ಟುತ್ತಿದ್ದರೆ ಚೆನ್ನಾಗಿತ್ತು’ ಎಂದ ಶಂಕರ.
`ಅದ್ರೂ ನಿನಗೆ ಏನಾದರೂ ಒಂದು ಉದ್ಯೋಗ ಸಿಗ್ಬಹುದು, ಕಷ್ಟಪಟ್ರೆ ಒಳ್ಳೆಯದಾಗಬಹುದು’ ಎಂದ ಕಾಸಿಮ್.
`ಕಷ್ಟಪಟ್ರೆ ಯಾರ್ಗೂ ಒಳ್ಳೆಯದಾಗ್ಬಹುದು. ನಿನ್ನ ಜೀವನ ಇಲ್ಲಿಗೆ ಮುಗಿದುಹೋಯಿತು ಅಂತ ನೀನು ಭಾವಿಸಿಕೊಂಡಿರೋ ಹಾಗಿದೆ. ತಾಯ್ತಂದೆ ಸಾಯೋದ್ರಲ್ಲಿ ಏನೂ ವಿಚಿತ್ರ ಇಲ್ಲ. ಎಲ್ಲರೂ ಸಾಯುವವರೇ. ಜೀವಿಸಿರುವ ವರೆಗೆ ನಮ್ಮ ಛಲ ಬಿಡಬಾರದು’ ಎಂದ ಶಂಕರ.
ಇದೇ ಸಂದರ್ಭದಲ್ಲಿ ಬೇರೆ ಬೇರೆ ಕ್ಲಾಸುಗಳಲ್ಲಿ ಹಲವು ಬಾರಿ ಫೇಲಾಗಿ ಒಂಭತ್ತನೇ ಕ್ಲಾಸಿನಲ್ಲಿರುವಾಗ ಊರು ಬಿಟ್ಟು ಮುಂಬಯಿ ಸೇರಿದ ಕಾಂತಾವರದ ಮೊಯ್ದು  ಎಂಬ ಯುವಕ ಊರಿಗೆ ಬಂದ. ಮೊಯ್ದು ಕಾಂತಾವರ ಪೇಟೆಯಲ್ಲಿ ನಡೆಯುವಾಗ ಎಲ್ಲರೂ ಅವನ ಬೆಲೆಬಾಳುವ ಉಡುಪು, ಕೈಯಲ್ಲಿರುವ ಚಿನ್ನದ ಬಣ್ಣದ ವಾಚು, ಅವನು ಮನೆಮಂದಿಗೆ ತಂದ ಉಡುಪು ತೊಡುಪು, ಕಿಸೆಯಲ್ಲಿರುತ್ತಿದ್ದ ನೋಟಿನ ಕಟ್ಟು ಇತ್ಯಾದಿಗಳ ಕುರಿತು ಮಾತಾಡುವವರೇ. ತನಗೆ ಮುಂಬಯಿ ಬಂದರಿನಲ್ಲಿ ಕೆಲಸ. ಕೈತುಂಬಾ ಸಂಬಳ ಎಂದು ಮೊಯ್ದು ಹೇಳುತ್ತಿದ್ದ. ಒಮ್ಮೆ ಕಾಸಿಮನೊಡನೆ ಮಾತಾಡುತ್ತಾ ಒಳ್ಳೆಯದಾಗಬೇಕೆಂದಿದ್ದರೆ ಮುಂಬಯಿಗೆ ಹೋಗ್ಬೇಕು ಎಂದು ಹೇಳಿದ. ದಡ್ಡ ಮೊಯ್ದು ಎಂದು ಕರೆಯಲ್ಪಡುತ್ತಿದ್ದ ಮೊಯ್ದು ಮುಂಬಯಿಗೆ ಹೋಗಿ ಠಾಕುಠೀಕಿನ ಚುರುಕಿನ ಮನುಷ್ಯನಾಗಿ ಮರಳಿ ಬಂದಿರುವುದನ್ನು ಕಂಡಾಗ ಕಾಸಿಮನಿಗೆ ಆಶ್ಚರ್ಯವೇ ಆಯಿತು. ನಿಜವಾಗಿಯೂ ಮುಂಬಯಿಯಲ್ಲಿ ತನ್ನ ಭವಿಷ್ಯವನ್ನು ರೂಪಿಸಿಕೊಳ್ಳಲು ಸಾಧ್ಯವೇನೊ ಎಂದು ಅವನು ಯೋಚಿಸುತ್ತಿದ್ದ.
ಚಿಕ್ಕಮ್ಮ ಮನಸ್ಸು ಮಾಡಿದರೆ ಅಮ್ಮನನ್ನು ಕರೆದುಕೊಂಡು ಶಿರ್ವಕ್ಕೆ ಹೋಗಬಹುದು, ನಾನು ಮುಂಬಯಿಗೆ ಹೋಗಿ ಕೆಲಸ ಮಾಡಿ ಹಣ ಕಳಿಸ್ತೇನೆ ಎಂದು ಹೇಳಿದರೆ ಚಿಕ್ಕಮ್ಮ ಅಕ್ಕನನ್ನು ಕರೆದುಕೊಂಡು ಹೋದಾಳು ಎಂದವನಿಗನಿಸಿತು. ಅಂತೂ ಜೀವನಕ್ಕೆ ಏನೂ ದಾರಿ ಕಾಣಿಸದಿರುವಾಗ ಕಾಂತಾವರದ ಮನೆಯಲ್ಲಿ ಉಳಿದುಕೊಳ್ಳುವುದರಲ್ಲಿ ಏನೂ ಅರ್ಥವಿರಲಿಲ್ಲ. ಅನಾರೋಗ್ಯದಲ್ಲಿ ನರಳುವ ತಾಯಿಯನ್ನು ಬಿಟ್ಟು ತಾನೆಲ್ಲೂ ದೂರ ಹೋಗುವುದೂ ಸಾಧ್ಯವಿಲ್ಲ; ಹಾಗೆಂದು ತಾಯಿಯ ಬಳಿಯೇ ಕುಳಿತರೆ ಊಟಕ್ಕೇನು ಗತಿ ಈಗಲೇ ಮನೆಯಲ್ಲಿರುವ ಹಣ, ಚಿನ್ನ ಕರಗಿದೆ; ಪೂರಾ ಕರಗಿ ಮುಗಿಯುವ ಮೊದಲೇ ಏನಾದರೊಂದು ವ್ಯವಸ್ಥೆಯೇಗಬೇಕು ಎಂದು ನಿರ್ಧರಿಸಿದ ಕಾಸಿಮ್.
ಒಂದು ದಿನ ರಾಮಮಾಸ್ತರು ಮನೆಯಲ್ಲಿಲ್ಲದ ಹೊತ್ತಿನಲ್ಲಿ ಅವನ ಮನೆಗೆ ಹೋಗಿ ಶಂಕರನನ್ನು ಕಂಡು ಕಾಸಿಮ್ ತನ್ನ ಯೋಜನೆಯನ್ನು ಅವನಿಗೆ ತಿಳಿಸಿದ.
`ಸ್ವಲ್ಪ ಹಣಮಾಡಿಕೊಂಡು ಬೊಂಬಾಯಿಗೆ ಹೋಗುವುದು ಅಂತ ತೀರ್ಮಾನ ಮಾಡಿದ್ದೇನೆ’ ಎಂದ.
ಶಂಕರ ಯೋಚಿಸುತ್ತಾ ಕುಳಿತ. ಅವನು ಬಹಳ ಹೊತ್ತು ಮಾತಾಡದಿದ್ದುದನ್ನು ಕಂಡು ಕಾಸಿಮನೇ ಹೇಳಿದ,
`ಏನು ಯೋಚಿಸ್ತಾ ಇದ್ದಿ ಏನಾದ್ರೂ ಹೇಳು’
`ನಾನೂ ಯಾಕೆ ನಿನ್ನೊಡನೆ ಹೊರಟುಬಿಡ್ಬಾರ್ದು’ ಎಂದ ಶಂಕರ.
`ಏನು, ನೀನು ಬೊಂಬಾಯಿಗೆ ಬರ್ತೀಯ’ ಕಾಸಿಮ್ ಆಶ್ಚರ್ಯದಿಂದ ಕೇಳಿದ.
`ಯಾಕೆ ಬರಬಾರದೆಂದಿದೆಯೇ’
`ಹಾಗೇನಿಲ್ಲ. ನಿನ್ನ ತಂದೆ ಒಪ್ತಾರೆಯೆ’
`ತಂದೆಯ ಒಪ್ಪಿಗೆ ಯಾರು ಕೇಳ್ತಾರೆ ಹೋದ ಮೇಲೆ ಹೇಳಿದರಾಯ್ತು. `ಮುಂಬಯಿಯಲ್ಲಿ ಯಾರೂ ಹಸಿವೆಯಿಂದ ಸಾಯೋದಿಲ್ಲ’ ಅಂತ ಯಾರೋ ಹೇಳಿದ್ದನ್ನ ಕೇಳಿದ್ದೇನೆ. ಏನಿಲ್ಲದಿದ್ದರೆ ನೂರಾರು ಬ್ರಾಹ್ಮಣರ ಹೋಟೆಲುಗಳಿವೆ. ಅಲ್ಲಿ ಸ್ವಲ್ಪ ಸಮಯ ಗ್ಲಾಸು ತೊಳೆಯೋದು. ಆಮೇಲೆ ಏನಾಗ್ತದೆ ಅಂತ ನೋಡೋದು. ಏನಾದ್ರೂ ದಾರಿ ಇದ್ದೇ ಇರ್ತದೆ. ಅಪ್ಪನ ವಿಚಾರವೆಲ್ಲ ಆಮೇಲೆ ಯೋಚಿಸೋದು. ನೂರು ರೂಪಾಯಿ ಮನಿಯಾರ್ಡರ್ ಕಳಿಸಿ `ಸುಖವಾಗಿದ್ದೇನೆ’ ಅಂತ ಕಾಗದ ಬರೆದ್ರೆ ಎಲ್ಲಾ ತಾಯ್ತಂದೆಯರಿಗೂ ಖುಷಿಯಾಗ್ತದೆ’ ಎಂದು ನಕ್ಕ ಶಂಕರ.
ಪರವಾಗಿಲ್ಲ ಶಂಕರಭಟ್ಟನ ತಲೆ ಚುರುಕಾಗಿಯೇ ಕೆಲಸ ಮಾಡ್ತಿದೆ. ಬೆಳಕು ತೋರಿಸಿದರೆ ಹಸ್ತ ನುಂಗುವವನು ಇವನು, ತಾನೂ ಇಷ್ಟು ಚುರುಕಾಗಿ ಯೋಚಿಸಿದರೆ ಬದುಕುಬಹುದು ಎಂದುಕೊಂಡ ಕಾಸಿಮ.
`ತಾಯಿಯ ಆರೋಗ್ಯ ಸ್ವಲ್ಪ ಸುಧಾರಿಸಿದ ಸಂದರ್ಭ ನೋಡಿ ಅವಳನ್ನು ಹೇಗಾದ್ರೂ ಶಿರ್ವಕ್ಕೆ ಸಾಗಿಸಿಬಿಡ್ತೀನಿ. ಸ್ವಲ್ಪ ದಿನ ಕಳೀಲಿ. ಆಮೇಲೆ ಒಂದು ತೀರ್ಮಾನ ಮಾಡಿ ನಾನು ಇಲ್ಲಿಗೆ ಬರ್ತೇನೆ. ನೀನು ಅಷ್ಟರಲ್ಲಿ ಚೆನ್ನಾಗಿ ಆಲೋಚನೆ ಮಾಡಿ ತೀರ್ಮಾನಕ್ಕೆ ಬಾ, ಯಾರ ಹತ್ರವೂ ಈ ವಿಚಾರ ಮಾತಾಡ್ಬೇಡ’ ಎಂದ.
ಫಾತಿಮಳನ್ನು ಶಿರ್ವಕ್ಕೆ ಕರೆದುಕೊಂಡು ಹೋಗಲು ಅವಳ ತಂಗಿ ಒಪ್ಪಲಿಲ್ಲ. ಅಕ್ಕನ ಆರೋಗ್ಯ ಸುಧಾರಿಸುವ ಲಕ್ಷಣವಿಲ್ಲ ಅವಳು ಇಲ್ಲೇ ಕೊನೆಯುಸಿರೆಳೆಯಲಿ ಎಂಬುದು ಚಿಕ್ಕಮ್ಮನ ಮತ್ತು ಚಿಕ್ಕಪ್ಪನ ಅಭಿಪ್ರಾಯವಾಗಿರುವಂತೆ ತೋರಿತು. ಮನೆಯಲ್ಲಿ ಇನ್ನುಳಿದ ಬೆಲೆಬಾಳುವ ವಸ್ತುಗಳೆಂದರೆ ಸ್ವಲ್ಪ ಪಾತ್ರೆ ಪರಡಿ, ಪೀಠೋಪಕರಣಗಳು, ಮಂಚ, ಕಪಾಟುಗಳು ಅಷ್ಟೆ. ಮನೆಯ ಮತ್ತು ಅಂಗಡಿಯ ಜಾಗವೂ ಸ್ವಂತದ್ದಾಗಿರಲಿಲ್ಲ.
`ಮೊದಲು ನೀನು ಏನಾದರೂ ಒಂದು ಕೆಲಸ ನೋಡು. ಸಾಧ್ಯವಾದರೆ ಇದೇ ಅಂಗಡಿಯನ್ನು ಸರಿಮಾಡಿ ಕಚ್ಚೋಡ ಮಾಡು’ ಎಂದ ಚಿಕ್ಕಪ್ಪ. .
ಚಿಕ್ಕಪ್ಪನ ಸಲಹೆಗೆ ಕಾಸಿಮ ಏನೂ ಹೇಳಲಿಲ್ಲ.
ಅಗೋಸ್ತು ಮೊದಲ ವಾರದಲ್ಲಿ ಫಾತಿಮ ತೀರಿಕೊಂಡಳು.
ಅದನ್ನು ನಿರೀಕ್ಷಿಸಿಯೇ ಇದ್ದ ಚಿಕ್ಕಪ್ಪ,
`ಕಾಸಿಮ, ಇನ್ನೇನು ಮಾಡ್ತಿ’ ಎಂದು ಕೇಳಿದ.
ಕಾಸಿಮನ ಬಳಿ ಚಿಕ್ಕಪ್ಪನಿಗೆ ಕೊಡುವ ಉತ್ತರವಿರಲಿಲ್ಲ.
`ಬಾ, ಶಿರ್ವದಲ್ಲಿ ಏನಾದ್ರೂ ಕೆಲಸ ಸಿಗುತ್ತೋ ನೋಡೋಣ, ನಿನ್ನಂಥ ಹುಡುಗನಿಗೆ ಏನಾದ್ರೂ ಕೆಲಸ ಸಿಗೋದು ಕಷ್ಟವಾಗಲಿಕ್ಕಲ್ಲ’ ಎಂದ ಚಿಕ್ಕಪ್ಪ.
ಈ ಸಲಹೆಯ ಹಿಂದೆ ಚಿಕ್ಕಪ್ಪನ ಸ್ವಾರ್ಥವಿದೆ. ಚಿಕ್ಕಪ್ಪನ ಮನೆಯಲ್ಲಿ ನಿಂತು ತಾನು ಕೆಲಸ ಮಾಡಿದರೆ ತನ್ನ ಸಂಪಾದನೆಗೆ ಕೈಯೊಡ್ಡುವ ಹಕ್ಕು ಇವರಿಗೆ ಬರುತ್ತದೆ. ಸಾಯಲು ಹತ್ತಿರವಾಗಿದ್ದ ಅಮ್ಮನನ್ನು ಕರೆದುಕೊಂಡು ಹೋಗಿ ನಾಲ್ಕು ದಿನ ನೋಡಿಕೊಳ್ಳಲು ಇವರಿಂದಾಗಲಿಲ್ಲ. ಇಷ್ಟು ದಿನ ಇಲ್ಲಿದ್ದುದನ್ನು ಹೇಗೊ ಹೇಗೊ ಕರಗಿಸಿದರು. ಇನ್ನು ನಾನ್ಯಾಕೆ ಇವರಿಗೆ ಎಂದುಕೊಂಡ ಕಾಸಿಮ್. ಆದರೂ ಸದ್ಯಕ್ಕೆ ಮಲಗಲು ಒಂದು ಜಾಗ ಬೇಕು ಎಂದುಕೊಂಡು ಅವನು ಚಿಕ್ಕಪ್ಪ ಚಿಕ್ಕಮ್ಮರೊಡನೆ ಶಿರ್ವಕ್ಕೆ ಹೊರಟ. ಅವರೊಂದಿಗೆ ಮನೆಯಲ್ಲಿದ್ದ ಸಾಮಾನು ಸರಂಜಾನೆಲ್ಲಾ ಲಾರಿಯಲ್ಲಿ ಶಿರ್ವಕ್ಕೆ ಹೊರಟಿತು.
ಹೋಗುವ ಮೊದಲು ಕಾಸಿಮ್ ಶಂಕರನನ್ನು ಕಂಡು,
`ಒಂದು ವಾರ ಬಿಟ್ಟು ಬರ್ತೀನಿ. ಎಲ್ಲಾ ಮಾತಾಡೋಣ’ ಎಂದ.
ಕಾಸಿಮ್ ಕಾಂತಾವರಕ್ಕೆ ಬರುವ ಮೊದಲು ಶಂಕರನೇ ಶಿರ್ವಕ್ಕೆ ಹೋಗಿ ಕಾಸಿಮನನ್ನು ಕಂಡ.
ಎರಡು ವಾರದ ಬಳಿಕ ಎಲ್ಲಿಗೆ ಹೋಗಿದ್ದೇವೆ ಎಂದು ಯಾರಿಗೂ ತಿಳಿಸದೆ ಶಂಕರ ಮತ್ತು ಕಾಸಿಮ್ ಉಡುಪಿಗೆ ಬಂದು ಕಡೂರಿಗೆ ಬಸ್ಸು ಹತ್ತಿದರು
ಕಡೂರಿನಲ್ಲಿ ಮುಂಬಯಿಗೆ ಹೋಗುವ ರೈಲು ಏರಿದ ಮೇಲೆ ಮುಂಬಯಿಯಲ್ಲಿ ತಾವು ಏನು ಮಾಡಬೇಕು ಎಂಬ ಬಗ್ಗೆ ಯೋಚಿಸಿಕೊಂಡ ಯೋಜನೆಗಳ ಬಗ್ಗೆ ಮತ್ತಮ್ಮೆ ಕೂಲಂಕಷವಾಗಿ ಚರ್ಚಿಸಿದರು.
 
ಭಾಗ ಮೂರು
 
ಯೋಗರತೋ ವಾ ಭೋಗರತೋ ವಾ
ಸಂಗರತೋ ವಾ ಸಂಗವಿಹೀನಃ’
ಯಸ್ಯ ಬ್ರಹ್ಮಣಿ ರಮತೇಚಿತ್ತಂ
(ಭಜಗೋವಿಂದಮ್)
 
ಯೋಗದೊಳಿದ್ದೋ ಭೋಗದೊಳಿದ್ದೋ
ಸಂಗದೊಳಿದ್ದೋ ನಿಸ್ಸಂಗದೊಳಿದ್ದೋ
ಬ್ರಹ್ಮಾನಂದವ ಪಡೆವಾಸಕ್ತನೆ
ಸುಖಿಯೋ ಸುಖಿ ಅವ ನಿತ್ಯ ಸುಖಿ.
 
ಒಬ್ಬ ಸುಮಾರು ಮೂವತ್ತರ ಹರೆಯದ ಆಜಾನುಬಾಹು ಸುಂದರ ಯುವಕ ಮೆಟ್ಟಲೇರಿ ಬರುತ್ತಿದ್ದುದನ್ನು ಕಾಂತಾವರ ಎಲಿಮೆಂಟರಿ ಶಾಲೆಯ ಉಪಾಧ್ಯಾಯರಲ್ಲೊಬ್ಬರು ಕಂಡು ಕ್ಲಾಸಿನಿಂದ ಹೊರಬಂದು,
`ಯಾರು ಬೇಕಾಗಿತ್ತು’ ಎಂದು ಕೇಳಿದರು.
`ಇಲ್ಲಿ ಮೊದಲು ರಾಮಮಾಸ್ತರು ಅಂತ ಹೆಡ್ಮಾಸ್ಟರಾಗಿದ್ರಲ್ಲಾ. ಅವರು ಎಲ್ಲಿದ್ದಾರೆ ಅಂತ ಗೊತ್ತಾ’ ಅವನು ಕೇಳಿದ. ಅವನ ದನಿಯಲ್ಲಿ ಸ್ವಲ್ಪ ಉದ್ವೇಗವಿತ್ತು.
`ಅವರು ರಿಟೈರಾಗಿ ಐದಾರು ವರ್ಷವಾಯ್ತಲ್ಲ. ಅವರೀಗ ಮಲಗಿದ್ದಲ್ಲೇ. ಅವರ ಆರೋಗ್ಯ ಚೆನ್ನಾಗಿಲ್ಲ’ ಉಪಾಧ್ಯಾಯರೆಂದರು.
`ಅಂದ್ರೆ ಎಲ್ಲಿದ್ದಾರೆ ಅವ್ರು ಅವರು ಮೊದಲು ಇದ್ದ ಮನೆ ಬಿದ್ದುಹೋದ ಹಾಗಿದೆಯಲ್ಲ’
`ಈಗ ಅವ್ರು ಆ ಮನೇಲಿಲ್ಲ. ಆ ಜಾಗವನ್ನು ಅವರ ಧನಿ ಬೇರೆಯವರಿಗೆ ಮಾರಿದ್ದಾರೆ. ಈಗವರು, ನೋಡಿ, ಅಲ್ಲಿ, ರಸ್ತೆಯ ಆ ಕಡೆಗೆ ಒಂದು ಚಿಕ್ಕ ಎರಡು ಮಾಡಿನ ಮನೆಯಿದೆಯಲ್ಲಾ, ಅಲ್ಲಿ ಹೋಗಿ ವಿಚಾರಿಸಿ. ಅಲ್ಲೇ ಅವರಿರೋದು’
ಆತ ಅವರು ತೋರಿಸಿದ ಮನೆಯ ಅಂಗಳಕ್ಕೆ ಬಂದಾಗ ಅದೊಂದು ಹಾಳುಬಿದ್ದ ಗುಡಿಸಲಿನಂತೆ ತೋರಿ ಮನೆಯಲ್ಲಿ ಜನ ವಾಸ್ತವವೇ ಇಲ್ಲವೇನೋ ಅನಿಸಿತು. ಬಾಗಿಲು ಮುಚ್ಚಿಕೊಂಡಿತ್ತು. ಆತ ಸದ್ದಾಗದಂತೆ ಬಾಗಿಲು ದೂಡಿದ. ಮನೆಯಲ್ಲಿ ನಿಶ್ಯಬ್ದ ನೆಲಸಿತ್ತು.
ಚಿಕ್ಕದಾದ ಹಜಾರದ ಬದಿಗಿದ್ದ ಕೋಣೆಯಲ್ಲಿ ಒಂದು ಮಂಚದ ಮೇಲೆ ಒಂದು ಮಾನವಾಕೃತಿ ಮಲಗಿರುವುದು ಕಾಣಿಸಿತು. ಆತ ಶೂ ಕಳಚಿ ಒಂದೆಡೆ ಇರಿಸಿ ಕೋಣೆಯ ಬಾಗಿಲಲ್ಲಿ ನಿಂತ.
ಅಷ್ಟರಲ್ಲಿ ನಡೆದಾಡುವ ಸದ್ದನ್ನು ಕೇಳಿ ಎದ್ದು ಕುಳಿತುಕೊಂಡು ರಾಮಮಾಸ್ತರು ಆಗಂತುಕನನ್ನು ನೋಡಿ,
`ಯಾರು’ ಎಂದರು.
ಆತ ಒಂದು ಕ್ಷಣ ತಡೆದು,
`ನನ್ನ ಗುರುತು ಸಿಗಲಿಲ್ಲವೆ’ ಎಂದ.
ಕಾಲುಗಳು ವಾತದ ಬೇನೆಗೆ ತುತ್ತಾದುದರಿಂದ ಅವರು ಹೆಚ್ಚಾಗಿ ಮಲಗಿಕೊಂಡೇ ಇರುತ್ತಿದ್ದರು. ಈಗ ಅವರು ಪ್ರಯಾಸಪಟ್ಟು ಕುಳಿತಿದ್ದರು. ಅವರ ಕಿವಿಯೇನೋ ಚುರುಕಾಗಿತ್ತು. ಆದರೆ ದೃಷ್ಟಿ ಕಂಡದ್ದನ್ನು ತಟ್ಟನೆ ಅರಿತುಕೊಳ್ಳುವಷ್ಟು ತೀಕ್ಷ್ಣವಾಗಿರಲಿಲ್ಲ.
`ಇಲ್ಲವಲ್ಲ’ ಅವರೆಂದರು.
ಅವನು ಕೋಣೆಯ ಒಳಹೋಗಿ ನಿಂತು ಹೇಳಿದ,
`ಹದಿನೇಳು ವರ್ಷಗಳ ಹಿಂದೆ ಇಲ್ಲಿ ಎರಡು ಕೊಲೆಗಳಾಗಿದ್ದುವು. ಅಬ್ಬೋಕರೆ ಎನ್ನುವಾತನಿಗೆ ಜೀವಾವಧಿ ಶಿಕ್ಷೆಯಾಗಿತ್ತು. ಆತನ ಅಂಗಡಿಯನ್ನು ಯಾರೋ ಬೆಂಕಿ ಕೊಟ್ಟು ಸುಟ್ಟುಹಾಕಿದ್ದರು. ಅದಾದ ಸುಮಾರು ನಾಲ್ಕು ತಿಂಗಳ ಬಳಿಕ ಇಬ್ಬರು ಹುಡುಗರು ಊರು ಬಿಟ್ಟು ಓಡಿಹೋದರು’
ರಾಮಮಾಸ್ತರು ಅತ್ಯಾಸಕ್ತಿಯಿಂದ ದೊಡ್ಡದಾಗಿ ಕಣ್ಣರಳಿಸಿದರು.
`ಕಾಸಿಮ್! ಅಲ್ವೆ’ ಅವರೆಂದರು. ಅವರ ಉದ್ಗಾರ ಮತ್ತು ಪ್ರಶ್ನೆಯ ಧ್ವನಿ ತೀಕ್ಷ್ಣವಾಗಿತ್ತು.
`ಹೌದು, ಕಾಸಿಮ್’ ಅವನು ಹೇಳಿದ.
`ಶಂಕರ ಎಲ್ಲಿ’ ರಾಮಮಾಸ್ತರು ಅತ್ಯಂತ ಉತ್ಸುಕತೆಯಿಂದಲೂ ಉದ್ವೇಗದಂದಲೂ ಕೇಳಿದರು.
ಒಂದು ಕ್ಷಣ ತಡೆದು ಅವನು ಗಂಭೀರವಾದ ದನಿಯಲ್ಲಿ ನುಡಿದ,
`ನನ್ನನ್ನೇ ಶಂಕರನೆಂದು ತಿಳಿದುಕೊಳ್ಳಲು ಸಾಧ್ಯವಿಲ್ಲವೆ’
`ಏನು ಹೇಳ್ತಿದ್ದಿ ಕಾಸಿಮ್’ ರಾಮಮಾಸ್ತರು ಆಶ್ಚರ್ಯದಿಂದ ಕೇಳಿದರು.
`ಇಲ್ಲಿ ನೋಡಿ’ ಅವನು ತನ್ನ ಷರ್ಟಿನೊಳಗೆ ಕೈಹಾಕಿ ಜನಿವಾರವನ್ನು ಹೊರಗೆಳೆದು ತೋರಿಸಿದ.
ರಾಮಮಾಸ್ತರು ಅವಾಕ್ಕಾಗಿ ಅವನ ಮುಖವನ್ನೇ ದಿಟ್ಟಿಸಿದರು. ಅವರು ಏನನ್ನೋ ಹೇಳಲುಪಕ್ರಮಿಸಿದರು. ಆದರೆ ಸಾಧ್ಯವಾಗದೆ ಮೌನ ತಾಳಿದರು. ಆದರೆ ಅವರ ಮುಖದಲ್ಲಿ ಆಶ್ಚರ್ಯ ಅಚ್ಚೊತ್ತಿದಂತಿತ್ತು.
ಅವನೇ ಮಾತಾಡಿದ,
`ಅದೊಂದು ದೊಡ್ಡ ಕತೆ ಸರ್’
ರಾಮಮಾಸ್ತರು ಮಾತು ಮರೆತು ಅವನ ಮುಖವನ್ನೇ ದಿಟ್ಟಿಸುತ್ತಿದ್ದರು.
`ನಿಮ್ಮ ಮಗ ಶಂಕರ ಜೀವಂತವಾಗಿಲ್ಲ’
`ಏನಾಯ್ತು ಶಂಕರನಿಗೆ’
ಅವನು ಭಾವೋದ್ವೇಗವನ್ನು ತಡೆದುಕೊಂಡು ಹೇಳಿದ,
`ನೀವು ಮಲಕ್ಕೊಳ್ಳಿ ಸರ್ ಹೇಳ್ತೀನಿ’
`ಪರವಾಗಿಲ್ಲ ಹೇಳು’
ಅವನು ಒಂದು ದಿಂಬು ತೆಗೆದು ಅವರ ಬೆನ್ನ ಹಿಂದುಗಡೆಗೆ ಇರಿಸಿದ. ಅವನು ಗೋಡೆಗೊರಗಿ ಹೇಳತೊಡಗಿದ.
`ನಾವಿಬ್ಬರೂ ಮುಂಬಯಿಗೆ ಹೊರಟಿದ್ದೆವು. ಶಂಕರನಿಗೆ ಟ್ರೈನಿನಲ್ಲೇ ಜ್ವರ ಬರತೊಡಗಿತು. ಪುಣೆ ತಲುಪುವಷ್ಟರಲ್ಲಿ ಅವನ ಮೈ ಕೆಂಡದಂತಾಗಿತ್ತು. ಮುಂಬಯಿ ಸೆಂಟ್ರಲ್ ಸ್ಟೇಷನ್ನಿನಲ್ಲಿ ನಾನು ಮತ್ತು ಶಂಕರ ಇಳಿದೆವು. ಶಂಕರ ನಡೆಯುವ ಸ್ಥಿತಿಯಲ್ಲಿ ಇರಲಿಲ್ಲ. ನಾನು ಅವನನ್ನು ವೈಟಿಂಗ್ ರೂಮಿನ ಬೆಂಚಿನ ಮೇಲೆ ಮಲಗಿಸಿದೆ. ಅವನು ಜ್ವರದ ತಾಪದಲ್ಲಿ ಸ್ಮೃತಿಹೀನವಾದವನಂತಿದ್ದ. ನನಗೆ ತುಂಬಾ ಗಾಬರಿಯಾಯಿತು. ಏನು ಮಾಡುವುದೆಂದು ತಿಳಿಯಲಿಲ್ಲ. ನಮ್ಮೊಡನೆ ಹೆಚ್ಚು ಹಣವೂ ಇರಲಿಲ್ಲ. ಟ್ಯಾಕ್ಸಿ ಮಾಡಿಕೊಂಡು ಯಾವುದಾದರೂ ಒಂದು ಆಸ್ಪತ್ರೆಗೆ ಹೋಗುವುದು ಅಂತ ತೀರ್ಮಾನಿಸಿದೆ. ಆದರೆ ಮಧ್ಯರಾತ್ರಿಯ ಹೊತ್ತಾದುದರಿಂದ ಬೆಳಗಾಗಲಿ ಎಂದುಕೊಂಡೆ. ಸುಮಾರು ನಾಲ್ಕು ಗಂಟೆಯ ಹೊತ್ತಿಗೆ ಶಂಕರ `ನೀರು’ ಎಂದ. ನಾನು ನಳ್ಳಿಯಿಂದ ನೀರು ತಂದು ಅವನ ಬಾಯಿಗೆ ಹಾಕಿದೆ. ಅವನ ಶ್ವಾಸೋಚ್ಛ್ವಾಸ ಕ್ರಮೇಣ ನಿಧಾನವಾಗಿ ಮೈಯೆಲ್ಲಾ ತಣ್ಣಗಾಯಿತು. ನಾನು ನೋಡುತ್ತಿದ್ದಂತೆಯೇ ಶಂಕರ ಕೊನೆಯುಸಿರೆಳೆದ. ನಾನು ದಿಕ್ಕುಗಾಣದವನಂತೆ ಕುಳಿತುಬಿಟ್ಟೆ. ಶಂಕರನ ಹೆಣವನ್ನು ಏನು ಮಾಡುವುದು ಎಂದು ನನಗೆ ತಿಳಿಯಲಿಲ್ಲ. ನನಗೆ ಭಯವಾಗತೊಡಗಿತು. ಪೋಲೀಸರನ್ನು ನೆನೆದು ಭಯ ಇನ್ನೂ ಅಧಿಕವಾಯಿತು. ಏನೋ ಮಾಡಬೇಕೆಂದು ಮುಂಬಯಿಗೆ ಬಂದು ಪೋಲೀಸರ ಕೈಗೆ ಸಿಕ್ಕಿಬಿದ್ದು ಪೆಟ್ಟು ತಿಂದು ನರಳಬೇಕಾದೀತೇನೋ, ಊರಿನಿಂದ ಓಡಿ ಬಂದಿರುವ ಕಾರಣಕ್ಕೆ ಶಿಕ್ಷೆ ಅನುಭವಿಸಬೇಕಾಗುವುದೇನೋ ಎಂದೆಲ್ಲ ಹೆದರಿಕೆಯಾಯ್ತು. ಕೊನೆಗೆ ನಾನೊಂದು ತೀರ್ಮಾನಕ್ಕೆ ಬಂದೆ. ಶಂಕರ ಸತ್ತುಹೋದ. ನಾನೋ ನಿರ್ಗತಿಕ. ನನ್ನಿಂದ ಏನು ಮಾಡಲು ಸಾಧ್ಯ ನಾನು ಶಂಕರನ ಹೆಣವನ್ನು ಹಾಗೇ ಬಿಟ್ಟು ಎದ್ದು ಹೋಗಿಬಿಟ್ಟೆ. ರಸ್ತೆಗಿಳಿದ ಮೇಲೆ ಸ್ವಲ್ಪ ಧೈರ್ಯವುಂಟಾಯಿತು. ನಡೆನಡೆದು ಎಷ್ಟು ದೂರ ನಡೆದೆನೋ ತಿಳಿಯದು. ಎಷ್ಟು ನಡೆದರೂ ಅದೇ ಬೀದಿ. ಅದೇ ಕಟ್ಟಡಗಳ ಸಾಲು. ಮುಂಬಯಿಯ ದೈತ್ಯಾಕಾರದ ಪರಿಚಯ ನನಗೆ ಮೊದಲ ನೋಟದಲ್ಲೇ ಆಯಿತು.
ನಾನು ಮತ್ತಷ್ಟು ನಡೆದು ಒಂದು ಸಾಮಾನ್ಯವಾದ ಹೋಟೆಲಿಗೆ ಹೊಕ್ಕು ಕಾಫಿ ಕುಡಿದೆ. ಕಾಫಿಯ ಹಣ ಕೊಡುತ್ತಿದ್ದಾಗ, ಹಣ ತೆಗೆದುಕೊಳ್ಳುತ್ತಿದ್ದ ವ್ಯಕ್ತಿಯೊಡನೆ `ನಾನು ಒಬ್ಬ ನಿರ್ಗತಿಕ. ಊರಿನಿಂದ ಕೆಲಸ ಹುಡುಕಿಕೊಂಡು ಬಂದಿದ್ದೇನೆ. ಏನಾದ್ರೂ ಕೆಲಸ ಕೊಡ್ತೀರಾ’ ಎಂದು ತಪ್ಪು  ತಪ್ಪು ಇಂಗ್ಲಿಷಿನಲ್ಲಿ ಕೇಳಿದೆ. ನನ್ನ ಧ್ವನಿ ದುಃಖದಿಂದ ಕಂಪಿಸುತ್ತಿತ್ತು. ನನ್ನ ಕಣ್ಣುಗಳಲ್ಲಿ ಪ್ರೇತಕಳೆಯಿತ್ತು. ಹೋಟೆಲು ಮಾಲಿಕರಿಗೆ ನನ್ನನ್ನು ಕಂಡು ಕನಿಕರ ತೋರಿರಬಹುದು. `ಯಾವ ಊರು’ ಎಂದು ಕೇಳಿದರು ನಿಜವಾದ ಊರಿನ ಹೆಸರನ್ನು ಹೇಳಬಾರದು ಬೇರೆ ಹೆಸರನ್ನು ಹೇಳಬೇಕು ಎಂದು ನಾನು ಮತ್ತು ಶಂಕರ ಇಲ್ಲಿಂದ ಹೊರಡುವಾಗಲೇ ತೀರ್ಮಾನಿಸಿಕೊಂಡಿದ್ದೆವು. `ಗೋಕರ್ಣ’ ಎಂದೆ.
`ಕನ್ನಡದವನಲ್ವ ಅವರು ಕನ್ನಡದಲ್ಲಿ ಕೇಳಿದರು.
`ಹೌದು’ ಎಂದೆ.
`ಕನ್ನಡದಲ್ಲೇ ಮಾತಾಡು. ಏನು ನಿನ್ನ ಹೆಸರು’ ಅವರು ಕೇಳಿದರು. ಕೌಂಟರಿನ ಹಿಂದುಗಡೆ ಸಾಲಾಗಿ ಜೋಡಿಸಿ ಇರಿಸಿದ ಲಕ್ಷ್ಮಿ ಸರಸ್ವತಿ ಗಣಪತಿಯ ಪಟ ನೋಡಿದೆ, ತಟ್ಟನೆ ಏನೋ ಹೊಳೆಯಿತು `ಶಂಕರಭಟ್ಟ’ ಎಂದೆ. `ಶಾಲೆಗೆ ಹೋಗಿದ್ದೀಯ’ ಎಂದು ಕೇಳಿದರು.
`ಎಸ್ಸೆಸ್ಸೆಲ್ಸಿ ವರೆಗೆ ಓದಿದ್ದೇನೆ. ಪರೀಕ್ಷೆಗೆ ಕಟ್ಟಲಿಲ್ಲ’ ಎಂದೆ.
`ಯಾಕೆ ಕಟ್ಟಲಿಲ್ಲ’ ಅವರು ಕೇಳಿದರು. ನಿಜವನ್ನು ಹೇಳುವಂತಿರಲಿಲ್ಲ. ಶಂಕರ ಇಂಥ ಸಂದರ್ಭದಲ್ಲಿ ಏನು ಹೇಳಬೇಕೆಂದು ತೀರ್ಮಾನಿಸಿಕೊಂಡಿದ್ದನೋ ಆ ಕತೆಯನ್ನು ನಾನು ಹೇಳಿದೆ. `ನಾನು ಚಿಕ್ಕಂದಿನಲ್ಲೇ ತಂದೆಯನ್ನು ಕಳೆದುಕೊಂಡಿದ್ದೆ. ನಾನು ಒಬ್ಬನೇ ಮಗ. ಒಡಹುಟ್ಟಿದವರಿಲ್ಲ. ತಾಯಿಯೇ ನನ್ನನ್ನು ಸಾಕಿ ದೊಡ್ಡವನನ್ನಾಗಿ ಮಾಡಿದ್ದು. ಪರೀಕ್ಷೆಗೆ ಸ್ವಲ್ಪ ದಿನ ಇರುವಾಗ ತಾಯಿ ತೀರ್ಕೊಂಡ್ಲು. ಜೀವನಕ್ಕೆ ಬೇರೆ ದಾರಿಯಿರಲಿಲ್ಲ. ಊರು ಬಿಟ್ಟು ಬಂದೆ’ ಎಂದೆ. ಜನಿವಾರ ತೋರಿಸು ಎಂದು ಹೇಳಿದರೆ ಎಂದು ಭಯಪಟ್ಟೆ. ಆದರೆ ಅದು ನನ್ನದೇ ಆದ ಭಯವಾಗಿತ್ತು. ಹಾಗೇನೂ ಅವರು ಹೇಳಲಿಲ್ಲ.
ನನಗೆ ಹೋಟೆಲು ಚಾಕರಿ ದೊರೆಯಿತು. ಆ ದಿನವೇ ಸ್ವಲ್ಪ ನೂಲು ತಂದು ಜನಿವಾರ ಮಾಡಿ ಹಾಕ್ಕೊಂಡೆ. ಕಾಸಿಮನಾಗಿದ್ದ ನಾನು ಶಂಕರಭಟ್ಟನಾದೆ. ಸ್ವಲ್ಪ ದಿನ ಸಂಧ್ಯಾವಂದನೆಯ ನಾಟಕ ಮಾಡಿದೆ. ಆಮೇಲೆ ಪುಸ್ತಕ ನೋಡಿ ಸಂಧ್ಯಾವಂದನೆಯ ಮಂತ್ರಗಳನ್ನು ಕಲಿತುಕೊಂಡೆ. ಭಗವದ್ಗೀತೆ ಓದಿ ಇಡೀ ಗೀತೆಯನ್ನು ಬಾಯಿಪಾಠ ಮಾಡಿಕೊಂಡೆ. ಅದರೊಂದಿಗೆ ನನ್ನ ನಿಜವಾದ ವಿದ್ಯಾಭ್ಯಾಸ ಆರಂಭವಾಯಿತು’
ಅವನು ಸ್ವಲ್ಪ ಹೊತ್ತು ಮಾತು ನಿಲ್ಲಿಸಿದ. ರಾಮಮಾಸ್ತರು ಮಂತ್ರಮುಗ್ಧರಾಗಿ ಅವನ ಕತೆಗೆ ಕಿವಿಗೊಡುತ್ತಿದ್ದರು.
`ಹೋಟೆಲು ಚಾಕರಿ ಮಾಡುತ್ತಾ ನಾನು ರಾತ್ರಿ ಕಾಲೇಜಿಗೆ ಹೋದೆ. ಎಸ್ಸೆಸ್ಸೆಲ್ಸಿಯಲ್ಲಿ ಫಸ್ಟ್ಕ್ಲಾಸಿನಲ್ಲಿ ಪಾಸಾದೆ. ಓದು ಬಿಡಲಿಲ್ಲ. ಹೋಟೆಲು ಧನಿಗಳ ಸಹಕಾರವೂ ದೊರೆಯಿತು. ಬಿ.ಎ. ಮಾಡಿದೆ, ಎಂ.ಎ. ಮಾಡಿದೆ. ಬಿ.ಎ. ಆದಕೂಡ್ಲೇ ಹೋಟೆಲು ಕೆಲಸ ಬಿಟ್ಟು ಹೈಸ್ಕೂಲೊಂದರಲ್ಲಿ ಅಧ್ಯಾಪಕನಾಗಿದ್ದೆ. ಸೋಶಿಯಾಲಜಿಯಲ್ಲಿ ಎಂ.ಎ. ಆದ್ಮೇಲೆ ಪಿ.ಹೆಚ್. ಡಿ. ಕೂಡ ಮಾಡಿದೆ. ಈಗ ನಾನು ಮುಂಬಯಿಯ ಯೂನಿವರ್ಸಿಟಿ ಕಾಲೇಜಿನಲ್ಲಿ ಅಸಿಸ್ಟೆಂಟ್ ಪ್ರೊಫೆಸರಾಗಿದ್ದೇನೆ’
ರಾಮಮಾಸ್ತರರ ಕಣ್ಣುಗಳು ಬೆರಗಿನಿಂದ ಅರಳಿದುವು.
`ಆದರೆ ಈಗ ನಾನು ಕಾಸಿಮ್ ಅಲ್ಲ. ನಾನು ಶಂಕರಭಟ್ಟ ಆಗಿದ್ದೇನೆ. ಡಾಕ್ಟರ್ ಶಂಕರಭಟ್ಟ’ ಅವನು ಹೇಳಿದ. ಅವನ ದನಿಯಲ್ಲಿ ಯಾವ ಭಾವಿಕಾರವೂ ಇರಲಿಲ್ಲ.
ರಾಮಮಾಸ್ತರರು ಮೌನವಾಗಿದ್ದರು.
`ಈಗ ನಾನು ಒಂದು ಧರ್ಮ ಸಂಕಟದ ಸುಳಿಯಲ್ಲಿ ಸಿಕ್ಕುಹಾಕಿಕೊಂಡಿದ್ದೇನೆ’ ಅವನೆಂದ.
`ಏನು’ ರಾಮಮಾಸ್ತರು ಕೇಳಿದರು.
`ನಾನೊಂದು ಬ್ರಾಹ್ಮಣ ಹುಡುಗಿಯನ್ನು ಮದುವೆಯಾಗಿದ್ದೇನೆ’ ಅವನು ಹೇಳಿದ.
`ಹೌದೆ’ ರಾಮಮಾಸ್ತರರು ಆಶ್ಚರ್ಯದಿಂದ ಕೇಳಿದರು.
`ಬರೀ ಒಂದು ಹುಡುಗಿಯಲ್ಲ. ನನ್ನಷ್ಟೇ ಓದಿದ ಹುಡುಗಿ’ ಎಂದು ಅವನು ತಾನು ಪಾರ್ವತಿಯನ್ನು ಮದುವೆಯಾದ ವಿಷಯ, ಅವಳ ತಾಯ್ತಂದೆಯರ ವಿಷಯ, ಅವರ ಮೂಲಸ್ಥಾನವಾದ ಕಿದಿಯೂರಿನ ಮನೆ ಮತ್ತು ಅವರ ಇತರ ಬಂಧುಗಳ ವಿಚಾರ ಎಲ್ಲವನ್ನೂ ಹೇಳಿ ಮುಗಿಸಿ, ತಾವಿಬ್ಬರು ಕಾಶ್ಮೀರ, ಕಲ್ಕತ್ತ, ಪುರಿ, ಭುವನೇಶ್ವರಕ್ಕೆಲ್ಲಾ ಹೋಗಿ ಉಡುಪಿಗೆ ಬಂದಿರುವೆವೆಂದೂ ಪಾರ್ವತಿ ಗರ್ಭಿಣಿಯೆಂದೂ ಹೇಳಿದ.
ರಾಮಮಾಸ್ತರು ಮೌನವಾಗಿದ್ದರು.
`ಹೇಳಿ. ಈಗ ನೀವು ನನ್ನನ್ನು ಏನೆಂದು ಕರೆಯುತ್ತೀರಿ’ ಅವನು ಕೇಳಿದ. ಅವನ ದನಿಯಲ್ಲಿ ಅಪೂರ್ವವಾದ ಆಸ್ಥೆ, ಕುತೂಹಲ ಕಾಣಿಸಿತು.
ಮತ್ತೂ ಸ್ವಲ್ಪ ಹೊತ್ತು ಮೌನವಾಗಿದ್ದ ರಾಮಮಾಸ್ತರು ಭಾರವಾದ ಗಂಭೀರವಾದ ದನಿಯಲ್ಲಿ ಹೇಳಿದರು,
`ನೀನು ಪ್ರಬುದ್ಧನಾದುದು ಬ್ರಾಹ್ಮಣನಾಗಿ. ಆಮೇಲೆ ಬ್ರಾಹ್ಮಣ ಕನ್ಯೆಯನ್ನು ವಿವಾಹ ಕೂಡ ಆಗಿರುವಿ. ನೀನು ಬ್ರಾಹ್ಮಣನೇ’
`ಅದು ನನಗೆ ಮುಖ್ಯವಲ್ಲ. ನನಗೆ ಬ್ರಾಹ್ಮಣನೆಂದು ಕರೆಸಿಕೊಳ್ಳಬೇಕೆಂದೂ ಇಲ್ಲ. ಮುಸ್ಲಿಮನೆಂದು ಕರೆಸಬೇಕೆಂದೂ ಇಲ್ಲ. ನನ್ನ ಆಚಾರ ವಿಚಾರಗಳಿಗೆ ಇಂಥದೇ ಜಾತಿ, ಇಂಥದೇ ಮತವೆಂಬುದಿದೆ, ಅವುಗಳು ಇಂಥಿಂಥದೇ ಮತ ಅಥವಾ ಧರ್ಮಕ್ಕೆ ಸಂಬಂಧಿಸಿದ್ದೆಂದು ನಾನು ಭಾವಿಸುವುದಿಲ್ಲ. ನನಗೆ ಯಾವುದಾದರೂ ಒಂದು ಮತಸ್ಥನಾಗಿ ಗುರುತಿಸಲ್ಪಡಬೇಕೆಂಬ ಬಯಕೆಯೂ ಇಲ್ಲ. ನಾನು ಬರೀ ನಾನಾಗಿ, ಮನುಷ್ಯನಾಗಿ ಇರಲು ಇಷ್ಟಪಡುತ್ತೇನೆ. ನಾನು ನಿಮ್ಮನ್ನು ಕೇಳಿದ್ದು ನನ್ನನ್ನು ನೀವು ಹೇಗೆ ಕರೀತೀರಿ ಅಂತ. ಕಾಸಿಮ್ ಅಂತ ಕರೀತೀರಾ, ಶಂಕರಭಟ್ಟ ಅಂತ ಕರೀತೀರಾ ಎಂದು ಅಂದ್ರೆ `ಎ’ ಅಂತ ಕರೀತೀರಾ `ಬಿ’ ಅಂತ ಕರೀತೀರಾ ಅಂದ ಹಾಗೇನೇ ಇದು. ಗುರುತಿಸಲು ಒಂದು ಹೆಸರು ಬೇಕಲ್ಲ’ ಅವನು ನಕ್ಕ.
`ನಾನು ನಿನ್ನನ್ನು ಶಂಕರ ಅಂತಲೇ ಕರೆಯಬಹುದು. ಆದರೆ ಹಾಗೆ ಕರೆದರೆ ನಾನು ನಿನ್ನನ್ನು ಬ್ರಾಹ್ಮಣ ಎಂದ ಹಾಗಾಗಲಿಲ್ಲವೆ’
`ಹೇಗಾಗುತ್ತೆ ಅದೊಂದು ಹೆಸರು ಮಾತ್ರ. ಹೆಸರೇನೇ ಇರಲಿ. ಅದರಿಂದಾಗೋದು ವ್ಯಕ್ತಿಯನ್ನು ಗುರುತಿಸುವ ಕೆಲಸ ಮಾತ್ರ. ಈಗ ಎಷ್ಟೋ ಮುಸ್ಲಿಮರು ಮತ್ತು ಕ್ರಿಶ್ಚಿಯನರು ಕೂಡ ತಮ್ಮ ಮಕ್ಕಳಿಗೆ ಹರ್ಷ, ವಿನಯ, ಉಲ್ಲಾಸ, ವಿದ್ಯಾ, ಜ್ಯೋತಿ ಅಂತ ಹೆಸರಿಟ್ಟುಕೊಳ್ತಿದ್ದಾರೆ. ಹೆಸರು ಧಾರ್ಮಿಕ ಸಂಕೇತವೇನೂ ಅಲ್ಲ. ಧಾರ್ಮಿಕ ಸಂಕೇತಗಳು ಅರ್ಥಹೀನವಾಗಿರುವುದನ್ನು ನಾವು ಕಾಣ್ತಿದ್ದೇವಲ್ಲ ಅಂಥ ಪೂರ್ವ ವಿಶ್ವಾಸವನ್ನೇನೂ ಮಾಡದೆ ನೀವು ನನ್ನನ್ನು ಏನೆಂದು ಕರೀತೀರಿ ಎಂದಷ್ಟೇ ನಾನು ಕೇಳುವುದು’
`ನಾನು ನಿನ್ನನ್ನು ಶಂಕರ ಎಂದೇ ಕರೀತೀನಿ ಆದೀತೆ’
ಅವನು ಹರ್ಷಭರಿತನಾಗಿ ಹೇಳಿದ,
`ನನಗೆ ತುಂಬಾ ಸಂತೋಷವಾಯಿತು. ನಾನು ಶಂಕರನನ್ನು ಕಳೆದುಕೊಂಡೆ. ಆದರೆ ನೀವು ಶಂಕರನನ್ನು ಕಳೆದುಕೊಂಡೆ ಎಂದು ತಿಳಿಯಬೇಡಿ’ ಅವನ ದನಿ ಗದ್ಗದಿತವಾಯಿತು. ತುಸು ತಡೆದು ಅವನು ಹೇಳಿದ,  `ಇದು ಯಾವುದೇ ಧರ್ಮಕ್ಕೆ  ಸಂಬಂಧಿಸಿದ ವಿಚಾರವಲ್ಲ. ಬರೀ ಮನಸ್ಸುಗಳ ವಿಚಾರ. ಹಾಗಾದರೆ ನೀವು ನನಗೆ ತಂದೆಯಾಗಬಲ್ಲಿರಾ’ ಪುನಃ ಅವನು ಭಾವುಕನಾದ.
`ಅಂದರೆ’
`ಅಂದರೆ, ನೀವು ನನ್ನನ್ನು ಶಂಕರ, ನಿಮ್ಮ ಮಗ ಅಂತಲೇ ಭಾವಿಸಿಕೊಳ್ಳಿ. ಹಾಗಾದರೆ ನನ್ನ ಜನ್ಮ ಸಾರ್ಥಕವಾಗ್ತದೆ’
ರಾಮಮಾಸ್ತರು ಮುಗುಳ್ನಕ್ಕು ನುಡಿದರು,
`ಸರಿ. ಹಾಗೇ ತಿಳ್ಕೊಳ್ತೇನೆ. ನಿನ್ನನ್ನು ಶಂಕರ ಎಂದೇ ಕರೀತೇನೆ’
ಸ್ವಲ್ಪ ಹೊತ್ತು ಮೌನವಾಗಿದ್ದು ಶಂಕರ ಹೇಳಿದ,
`ನಾನು ನಿಮ್ಮನ್ನು ನನ್ನೊಂದಿಗೆ ಮುಂಬಯಿಗೆ ಕರೆದುಕೊಂಡು ಹೋಗಲು ಇಚ್ಛಿಸುತ್ತೇನೆ’
ಒಂದು ಕ್ಷಣ ತಡೆದು ಅವರ ಹೇಳಿದರು,
`ಬೇಡ ಕಾಸಿಮ್. ನಾನು ಇಲ್ಲೇ ಸಾಯಲಿಷ್ಟಪಡುತ್ತೇನೆ’
`ಶಂಕರ ಎಂದು ಕರೆಯಿರಿ. ನಾನು ಕಾಸಿಮ್ ಎಂದು ಯಾರಲ್ಲೂ ಹೇಳಬಾರದು. ನನ್ನಿಂದಾಗಿ ಇಲ್ಲಿ ಗುಲ್ಲು ಉಂಟಾಗಬಾರದು. ನಾನು ಬಂಡಾಯದಲ್ಲಿ, ದಂಗೆಯಲ್ಲಿ ಆಸಕ್ತನಾಗಿಲ್ಲ. ನನ್ನನ್ನು ಯಾರೋ ಸಂಬಂಧಿಕರ ಹುಡುಗ ಅಂತ ಹೇಳಿದರೂ ಆದೀತು. ಕಾಸಿಂ ಅಂತ ಯಾರಲ್ಲೂ ಹೇಳ್ಬೇಡಿ’
ರಾಮಮಾಸ್ತರು ಆಶ್ಚರ್ಯದಿಂದ ಅವನ ಮುಖವನ್ನೇ ದಿಟ್ಟಿಸಿದರು.
ಅವನು ಹೇಳಿದ,
`ನಾನು ಕಾಸಿಂ ಅಂತ ಕರೆಸಿಕೊಳ್ಳೋದಕ್ಕೆ ಭಯಪಡ್ತಾ ಇಲ್ಲ. ಸಂಕೋಚ ಅಥವಾ ನಾಚಿಕೆಯೂ ಇಲ್ಲ. ನಾನು ಕಾಸಿಂ ಅಂತ ಹೇಳಿಕೊಂಡರೆ ಉಂಟಾಗಬಹುದಾದ ಅನಾಹುತಗಳನ್ನು ಊಹಿಸಬಲ್ಲೆ. ಅನಂತಭಟ್ಟರು, ಪಾರ್ವತಿಯ ತಂದೆ ನಾರಾಯಣಭಟ್ಟರು ಮತ್ತು ಅವರ ಕುಟುಂಬ ಬಂಧು ಬಳಗ ಎಲ್ಲಾ ನಿಮ್ಮಂಥ ತಿಳುವಳಿಕೆಯುಳ್ಳ ವ್ಯಕ್ತಿಗಳಲ್ಲ. ಜಾತಿ ಮತಗಳ ವಿಚಾರದಲ್ಲಿ ಈ ಪ್ರಪಂಚಕ್ಕಿರುವ ಕುರುಡುತನದಲ್ಲಿ ಅವರಿಗೂ ಪಾಲು ಇದೆ. ಪ್ರಾಯಶಃ ಈ ಕುರುಡುತನವನ್ನು ಯಾವ ಬೆಳಕೂ ಹೋಗಲಾಡಿಸಲಾರದು. ಪಾರ್ವತಿ ಕೂಡ ನಿಮ್ಮಂಥ ಜ್ಞಾನಿಯೇನಲ್ಲ. `ನಾನು ಶಂಕರಭಟ್ಟನಲ್ಲ, ಕಾಸಿಮ್’ ಎಂದರೆ ಅವಳು ಮೂರ್ಛೆ ಹೋಗಬಹುದು. ಈ ಕಾರಣಗಳಿಂದಾಗಿ, ಅವರಿಗೆಲ್ಲ ಆಘಾತವನ್ನುಂಟು ಮಾಡುವಂಥ ಸತ್ಯವನ್ನು ಎಷ್ಟು ಕಾಲ ಅಗತ್ಯವೋ ಅಷ್ಟು ಕಾಲ ಮುಚ್ಚಿಡಲಿಚ್ಛಿಸುತ್ತೇನೆ. ಮತ್ತೆ ಇದರಲ್ಲಿ ಸತ್ಯ ಎಂಬುದಾದರೂ ಏನು ನಾನು ಕಾಸಿಮ್ ಎಂಬುದು ಎಷ್ಟು ಸತ್ಯ ನಾನು ಶಂಕರಭಟ್ಟನೆಂಬುದು ಅದಕ್ಕಿಂತ ಮಿಗಿಲಾದ ಸತ್ಯವಲ್ಲವೆ ಆ ಸತ್ಯವನ್ನು ಅರ್ಥಮಾಡಿಕೊಳ್ಳಬಲ್ಲ ಶಕ್ತಿ ಪಾರ್ವತಿಯಲ್ಲಿ ಕಂಡು ಬಂದ ದಿನ ನಾನು ಅವಳಿಗೆ ಸತ್ಯ ಕತೆಯನ್ನು ಹೇಳಬಹುದು. ಅಥವಾ `ನಾನು ಕಾಸಿಂ’ ಎಂದು ಹೇಳದೇನೆ ಇದ್ದುಬಿಡಬಹುದು. ನಾನು ಕಾಸಿಂ ಎಂಬುದು ಮಿಥ್ಯೆ ಎಂಬ ಭಾವ ಈಗಾಗಲೇ ನನ್ನಲ್ಲಿ ಉಂಟಾಗಿದೆ. ಆದುದರಿಂದ ಪುನಃ `ನಾನು ಕಾಸಿಂ’ ಎನ್ನುವುದು ಅಷ್ಟೊಂದು ಸಮಂಜಸವಲ್ಲ’ ಅವನು ಮುಗುಳ್ನಕ್ಕ.
ಸ್ವಲ್ಪ ಹೊತ್ತು ಮೌನವಾಗಿದ್ದ ರಾಮಮಾಸ್ತರು,
`ಸರಿ. ಶಂಕರ ಎಂದೇ ಕರೀತೇನೆ, ನೀನು ಶಂಕರ ಎಂದೇ ಇತರರೊಡನೆ ಹೇಳ್ತೇನೆ. ಅಕಸ್ಮಾತ್ ನಾನು ಸತ್ತುಹೋದರೆ ಏನು ಮಾಡ್ತಿ’
`ಶಂಕರನ ಸ್ಥಾನದಲ್ಲಿ ನಿಂತು ಎಲ್ಲಾ ಕರ್ಮ ಕರ್ತವ್ಯಗಳನ್ನು ನೆರವೇರಿಸ್ತೀನಿ. ಸಂಧ್ಯಾವಂದನೆ ಕಲಿತೆ. ಸಂಸ್ಕೃತ ಅಭ್ಯಾಸ ಮಾಡಿದೆ. ಯೋಗಾಭ್ಯಾಸ ಮಾಡಿದೆ. ಬ್ರಾಹ್ಮಣ ವಿಧಿಯಲ್ಲಿ ವಿವಾಹವಾದೆ. ಇನ್ನು, ಸಂಸ್ಕಾರ ಕರ್ಮಗಳನ್ನು ನಡೆಸೋದೊಂದು ಕಷ್ಟವಲ್ಲ. ನನಗೆ ಎಲ್ಲಾ ವಿಧಿಗಳೂ ಗೊತ್ತು’
`ಅಂದರೆ ನನ್ನ ಮಗನಂತೆ ನೀನು ಎಲ್ಲಾ ಕರ್ಮಗಳನ್ನು ನೆರವೇರಿಸ್ತೀಯ’ ರಾಮಮಾಸ್ತರು ತಮ್ಮ ಕಿವಿಗಳನ್ನೇ ನಂಬದವರಂತೆ ಕೇಳಿದರು.
`ನೆರವೇರಿಸ್ತೇನೆ. ನಿಮ್ಮ ಇಚ್ಛೆ ಏನಿದೆಯೋ ಆ ರೀತಿ ಮಾಡೋದು ನನ್ನ ಕರ್ತವ್ಯ. ಅದೇ ನನ್ನ ಧರ್ಮ. ವ್ಯಕ್ತಿಯು ಮೃತನಾದ ಬಳಿಕ ಮಾಡುವ ಎಲ್ಲಾ ವಿಧಿಗಳು, ಕರ್ಮ ಕಾರ್ಯಗಳು ಬರೀ ಮಕ್ಕಳಾಟ, ಅರ್ಥಹೀನ. ಇದು ನಾನು ಸೋಶಿಯಾಲಜಿಸ್ಟ್ ಆಗಿ ಹೇಳುವ ಮಾತು. ಮುಂಬಯಿಯಲ್ಲಿ ಪ್ರತಿ ದಿನ ಇಂಥದೇನೂ ಇಲ್ಲದೆ ಸಾವಿರಾರು ಜನ ಮಣ್ಣು ಸೇರುತ್ತಾರೆ. ಈಗೀಗ ಕರೆಂಟಿನಲ್ಲೇ ಶವದ ವಿಲೇವಾರಿ ನಡೆಯುತ್ತದೆ. ಶವದಾನ ಮಾಡುವವರು ಕೂಡ ಇದ್ದಾರೆ. ನಾನು ಸತ್ತಾಗ ನನ್ನ ಹೆಣವನ್ನು ಯಾವುದಾದರೂ ಆಸ್ಪತ್ರೆಗೆ ದಾನ ಮಾಡಬೇಕೆಂದು ವೀಲು ಬರೆದಿರಿಸ್ತೇನೆ. ಆದರೆ ನಾನು ಒಬ್ಬ ಮನುಷ್ಯನಾಗಿ, ವೈಯಕ್ತಿಕವಾಗಿ ಏನೇ ಆದರೂ ನಿಮಗೆ ನಾನು ಮಗ. ಶಂಕರಭಟ್ಟ. ನಿಮ್ಮ ಅಪ್ಪಣೆಯನ್ನು ಶಿರಸಾವಹಿಸಲು ನಾನು ಸದಾಸಿದ್ಧ. ಇದು ನಿಮ್ಮ ಕಾರಣಕ್ಕಾಗಿಯೇ ಅಲ್ಲ, ಶಂಕರನಿಗೆ ಬೇಕೆಂದಾದರೆ ಈ ಕ್ಷಣ ನನ್ನ ಪ್ರಾಣವನ್ನು ಕೊಡಲು ಸಹ ಸಿದ್ಧನಿದ್ದೇನೆ’ ಭಾವ ನಿರ್ಭರ ದ್ವನಿಯಲ್ಲಿ ಅವನು ನುಡಿದ. ಸ್ವಲ್ಪ ಹೊತ್ತಿನ ಮೌನದ ಬಳಿಕ ಅವನು ಹೇಳಿದ,
`ಹೇಳಿ, ಕಾಸೀಮನೆನ್ನುವ ವ್ಯಕ್ತಿಯ ಮೂಲ ಘಟಕ ನನ್ನಲ್ಲೇನಿದೆ ಈಗ ದೇಹದ ವಿಚಾರ ಬಿಡಿ. ದೇಹ ಮುಖ್ಯವಲ್ಲ. ದೇಹದ ಒಳಗಿರುವ ವ್ಯಕ್ತಿಯ ವಿಚಾರ ನಾನು ಕೇಳುತ್ತಿರುವುದು’
ರಾಮಮಾಸ್ತರರು ಮಾತಿಲ್ಲದವರಂತೆ ಕುಳಿತರು.
ಶಂಕರ ಕೇಳಿದ, `ಈಗ ನಾನು ಒಂದು ವಿಚಾರ ತಿಳಿಯಬಯಸುತ್ತೇನೆ. ತಿಳಿಯದಿದ್ದರೂ ಪರವಾಗಿಲ್ಲ. ತಿಳಿಯುವುದು ಬೇಡ ಎಂದುಕೊಂಡಿದ್ದೆ. ಆದರೆ ತಿಳಿಯುವುದು ಬೇಡ ಎನ್ನುವ ಉದ್ದೇಶವಿಟ್ಟುಕೊಂಡು ತಿಳಿದುಕೊಳ್ಳದೆ ಇರುವುದು ಭಯ, ಹೇಡಿತನ ಅನಿಸ್ತದೆ. ಆದ್ದರಿಂದ ನಾನು ತಿಳಿದುಕೊಳ್ಳಬೇಕು. ನನ್ನ ತಂದೆಯ ವಿಚಾರ ನಿಮಗೇನಾದರೂ ತಿಳಿದಿದೆಯೆ’
`ಈ ಪ್ರಶ್ನೆಯನ್ನು ನಾನು ಆಗಲೇ ನಿರೀಕ್ಷಿಸಿದ್ದೆ. ನೀನು ಆ ಪ್ರಶ್ನೆಯನ್ನು ಯಾರಲ್ಲೂ ಕೇಳಿಲ್ಲ. ನಿನ್ನ ತಂದೆಯ ಕುರಿತು ನಿನಗೇನೂ ತಿಳಿಯದು ಎಂಬ ಸಂಗತಿ ನನಗೆ ಆಶ್ಚರ್ಯವನ್ನುಂಟುಮಾಡ್ತದೆ’ ರಾಮಮಾಸ್ತರರೆಂದರು.