ಒಂದು ಕ್ಷಣ ತಡೆದು,
`ನನ್ನ ಲೆಕ್ಕ ಪ್ರಕಾರ ಸುಮಾರು ಮೂರು ವರ್ಷಗಳ ಹಿಂದೆ ತಂದೆಯವರ ಬಿಡುಗಡೆಯಾಗಬೇಕು. ಆದರೆ ಆಗ ನಾನಕ್ಕಿಲ್ಲಿಗೆ ಬಂದು ಕಾಸಿಮ್, ಅಬ್ಬೋಕರೆಯ ಮಗ ಎಂದು ನನ್ನನ್ನು ತೋರಿಸಿಕೊಳ್ಳಲಾರದಂಥ ಪರಿಸ್ಥಿತಿಯಲ್ಲಿದ್ದೆ. ನಾನು ಇಂದು ಒಬ್ಬ ಪ್ರತಿಷ್ಠಿತ ವ್ಯಕ್ತಿ. ಕೊಲೆಗಾರನೊಬ್ಬನನ್ನು ತಂದೆಯೆಂದು ಪ್ರಪಂಚಕ್ಕೆ ಹೇಗೆ ತೋರಿಸಲಿ ಎಂಬ ಅಳುಕಿನಿಂದಲ್ಲ. ಕೇವಲ ಬದಲಾಗಿದ್ದ ನನ್ನ ಐಡೆಂಟಿಟಿಯಿಂದಾಗಿ’ ಎಂದು ಕ್ಷಣ ಕಾಲ ಮೌನವಾಗಿದ್ದು ಮಾತು ಮುಂದರಿಸಿದ. `ಬ್ರಾಹ್ಮಣ ಜಾತಿಯವನಾಗಿ ನಾನು ಬ್ರಾಹ್ಮಣನಲ್ಲ ಮುಸಲ್ಮಾನ ಎಂದು ಹೇಳಿಕೊಳ್ಳುವುದರಲ್ಲಿ ನನಗೆ ಭಯವೇನೂ ಇರಲಿಲ್ಲ. ಆದರೆ ವಾಸ್ತವದಲ್ಲಿ ನಾನು ಬ್ರಾಹ್ಮಣನೂ ಅಲ್ಲ ಮುಸಲ್ಮಾನನೂ ಅಲ್ಲ. ಬರೀ ಮನುಷ್ಯ ಎಂಬ ನಂಬಿಕೆಯವನು. ಅಥವಾ ಯಾವುದೇ ಧರ್ಮದಲ್ಲಿ ಧಾರ್ಮಿಕತೆ ಎಂಬುದು ಮನುಷ್ಯತ್ವ-ಮಾನವೀಯತೆ ಎಂಬರ್ಥದಲ್ಲಿ ತಿಳಿಯಲ್ಪಡುವುದಾದರೆ ನಾನು ಅದಾಗಿರಬಹುದು. ಆದುದರಿಂದ ನಾನು ಹಿಂದು ಅಂದುಕೊಂಡರೆ, ಮುಸಲ್ಮಾನನೆಂದುಕೊಂಡರೆ, ಪಾರ್ಸಿ ಅಥವಾ ಬೌದ್ಧನೆಂದುಕೊಂಡರೆ ಅಲ್ಲವೆನ್ನುವವರು ಯಾರು ಒಂದರ್ಥದಲ್ಲಿ ನಾನು ಏನೂ ಆಗಿರಬಹುದು. ಇನ್ನೊಂದರ್ಥದಲ್ಲಿ ನಾನು ಏನೂ ಆಗಿಲ್ಲದಿರಬಹುದು. ಇರಲಿ, ತಂದೆಗೆ ಬಿಡುಗಡೆಯಾಗುವ ಕಾಲಕ್ಕೆ ಊರಿಗೆ ಬಂದು ತಂದೆಯವರು ಎಲ್ಲಿದ್ದಾರೆ, ಜೀವಂತವಾಗಿ ಇದ್ದಾರೆಯೆ ಇಲ್ಲವೆ ಎಂಬುದನ್ನು ಕಂಡುಕೊಳ್ಳುವ ಇಚ್ಛೆಯುಂಟಾಗಿತ್ತು. ಆದರೆ ಒಂದು ಸ್ವಾರ್ಥದ ಕಾರಣದಿಂದ ನಾನು ಏನು ಎಂದು ತಿಳಿಯಲ್ಪಡುತ್ತಿದ್ದೆನೊ ಆ ಅಂಕಿತವನ್ನು ನಾನು ಇರಿಸಿಕೊಳ್ಳಬೇಕಾಗಿತ್ತು. ಏನು ಎಂದು ಊಹಿಸಬಲ್ಲಿರಾ’
`ಬಹುಶಃ ನೀನು ಈಗ ಮದುವೆಯಾಗರುವೆಯಲ್ಲಾ. ಆ ಬ್ರಾಹ್ಮಣ ಹುಡುಗಿಯನ್ನು ನೀವು ಪ್ರೀತಿಸುತ್ತಿದ್ದಿರಬಹುದು’
`ಸರಿಯಾಗಿ ಹೇಳಿದಿರಿ. ನಿಮ್ಮ ತಿಳುವಳಿಕೆಯು ಅದ್ಭುತವಾಗಿದೆ ಸರ್. ನೀವು ಹೇಳಿದ್ದು ಎಷ್ಟೊಂದು ಸರಿ!’ ಎಂದು ಉದ್ಗರಿಸಿದ ಶಂಕರ. `ಹೌದು. ನನಗೆ ಶಂಕರಭಟ್ಟನಾಗಿಯೇ ಉಳಿಯಬೇಕಾದ ಅಗತ್ಯವಿತ್ತು. ನಾನು ಪಾರ್ವತಿಯಲ್ಲಿ ಅನುರಕ್ತನಾಗಿದ್ದೆ ಮತ್ತು ಅವಳೂ ನನ್ನಲ್ಲಿ ಅನುರಾಗಭಾವವುಳ್ಳವಳಾಗಿದ್ದಳೆಂದು ಕೂಡ ನನಗೆ ತಿಳಿದಿತ್ತು. ಬರೀ ಪ್ರೀತಿ ಅಥವಾ ಮೋಹವಲ್ಲ. ಅವಳನ್ನು ಪಡೆಯಬೇಕೆಂಬ ಛಲವೂ ನನ್ನಲ್ಲಿತ್ತು. ನಾನು ಮತ್ತು ಶಂಕರ ಎಸ್ಸೆಸ್ಸೆಲ್ಸಿ ಓದುತ್ತಿದ್ದ ಕಾಲದಲ್ಲಿ ಲಾಯರ್ ಭೀಮ ಭಟ್ಟರ ಮಗಳು ಅನಸೂಯಳನ್ನು ಕಂಡಾಗಲೆಲ್ಲ `ನನಗೆ’ ಇಂಥ ಒಂದು ಹುಡುಗಿಯನ್ನು ಮದುವೆಯಾಗಬೇಕು ಎಂಬ ಭಾವ ನನ್ನಲ್ಲಿ ಉಂಟಾಗುತ್ತಿತ್ತು. ಆದರೆ ಅದು ಅಸಾಧ್ಯ ಎಂಬುದೂ ನನಗೆ ತಿಳಿದಿತ್ತು. ನಿಜವಾಗಿ ಹೇಳಿ ಸರ್, ಹಿಂದುವೆನ್ನಿ, ಮುಸಲ್ಮಾನನೆನ್ನಿ, ನಮ್ಮಲ್ಲಿ ಹರಿಯುವುದು ಒಂದೇ ರಕ್ತವಲ್ಲವೆ ಇಸ್ಲಾಮ್ ಧರ್ಮವು ಹಿಂದೂ ದೇಶಕ್ಕೆ ಬರದಿರುತ್ತಿದ್ದರೆ, ನಾವು ನೀವು ಎಲ್ಲಾ ಒಂದೇ ಜಾತಿಯವರಾಗಿರುವ, ಪರಸ್ಪರ ಸಂಬಂಧವುಳ್ಳ ಕುಟುಂಬದವರಾಗಿರುವ ಸಾಧ್ಯತೆ ಇತ್ತಲ್ಲವೆ ಮೊತ್ತಮೊದಲು ಮುಸಲ್ಮಾನನಾಗಿ ಮತಾಂತರಗೊಂಡ ನನ್ನ ಪೂರ್ವದ ಹತ್ತು ತಲೆಗಳ ಹಿಂದಿನ ನನ್ನ ಮುತ್ತಾತ ಮತ್ತು ನಿಮ್ಮ ಪೂರ್ವದ ಹತ್ತು ತಲೆಗಳ ಹಿಂದಿನ ನಿಮ್ಮ ಮುತ್ತಾತ ಒಂದೇ ಜಾತಿಯವರು ಸಂಬಂಧಿಕರು ಅಥವಾ ಒಂದೇ ಕುಟುಂಬದವರು ಯಾಕಾಗಿದ್ದಿರಬಾರದು’
`ಆಗಿರಲು ಸಾಧ್ಯವಿದೆ. ಒಂದು ಕಾಲದಲ್ಲಿ ಈ ಎಲ್ಲಾ ಜಾತಿಗಳು, ಮತಗಳು ಇರಲಿಲ್ಲ. ನಮ್ಮಿಂದ ಸಾಧ್ಯವಿದ್ದರೆ ನಾವು ಆ ಸ್ಥಿತಿಗೆ ಮರಳಬೇಕು’ ಜಾತಿಯ ಕಾರಣದಿಂದ ನೋವುಂಡ ನೆನಪುಗಳು ಅವರ ಮನಸ್ಸಿನಲ್ಲಿಯೂ ಃಅದು ಹೋದವು.
`ಹೌದು ಹಾಗಿದ್ದರೆ, ನಾನು ನಿಮಗೆ ಅನ್ಯ ನೀವು ನನಗೆ ಅನ್ಯನಾಗಿರಲು ಸಾಧ್ಯವಿಲ್ಲ. ಆದರೆ ಅದನ್ನು ಮೂರ್ಖರಿಗೆ ತಿಳಿಸುವ ಬಗೆ ಹೇಗೆ ಇರಲಿ. ಏನು ಹೇಳ್ತಾ ಇದ್ದೆ ಹೌದು, ಅದೇ ಏನೆಂದರೆ, ತಂದೆಯನ್ನು ಕಾಣಲಾರದಂಥ ಸ್ಥಿತಿಯಲ್ಲಿ ನಾನಿದ್ದೆ. ತಂದೆ ಎಲ್ಲಿದ್ದಾರೆ. ಜೀವಂತವಾಗಿರುವರೆ ಇಲ್ಲವೆ ಎಂದೆಲ್ಲ ತಿಳಿದು ನನಗಾಗಬೇಕಾದ್ದೇನು. ತಂದೆ ಸತ್ತಿದ್ದರೇನು ಮಾಡ್ತಿದ್ದೆ, ಅದನ್ನೇ ಮಾಡ್ತೇನೆ. ತಂದೆ ಸತ್ತಿರುವರೆಂದೇ ನಂಬಿಕೊಳ್ತೇನೆ ಮತ್ತು ವಾಸ್ತವದಲ್ಲಿ ಸತ್ತಿರುವ ಸಂಭವವೇ ಹೆಚ್ಚು ಅಂದುಕೊಂಡೆ. ಒಂದು ರೀತಿಯಲ್ಲಿ ಕಾಸಿಮನೂ ಸತ್ತಿದ್ದನಲ್ಲ! ಆದ್ದರಿಂದ ಆ ರೀತಿ ಭಾವಿಸಿಕೊಳ್ಳುವುದು ನನಗೆ ಕಷ್ಟವಾಗಲಿಲ್ಲ. ಸಾವು ಉಳಿವುಗಳಿಗೆ ಸಂಬಂಧಿಸಿದ ಸೆಂಟಿಮೆಂಟಾಲಿಟಿಯನ್ನು ನಾನು ಬಹಳ ಹಿಂದೆಯೇ ತೊರೆದಿದ್ದೆ, ವಾಸ್ತವದಲ್ಲಿ ಕಾಸೀಮನೇ ಸತ್ತಿದ್ದ, ಶಂಕರಭಟ್ಟ ಉಳಿದಿದ್ದ. ಹೀಗೆ ಬದುಕು ಸಾವುಗಳ ಅರ್ಥವೂ ಬದಲಾಗಲು ಸಾಧ್ಯ ಅನಿಸಿತ್ತು. ಸರಿ. ಪಾರ್ವತಿಯನ್ನು ಮದುವೆಯಾದೆ. ಮನಸ್ಸಿನೊಳಗೆ ಏನೋ ಒಂದು ಸಂದಿಗ್ಧಭಾವ ಇತ್ತು. ಬರೀ ಶಂಕರಭಟ್ಟನಾದರೆ ಸಾಲದು, ಶುದ್ಧ ಬ್ರಾಹ್ಮಣನಾಗಬೇಕು. ಪಾರ್ವತಿಗೆ ಬ್ರಾಹ್ಮಣ ಪತಿಯಾಗಬೇಕು ಎಂದುಕೊಂಡು ಪಾರ್ವತಿಯನ್ನು ಕರೆದುಕೊಂಡು ಕಾಶಿಗೆ ಹೋದೆ. ಗಂಗೆಯಲ್ಲಿ ಮುಳುಗಿದೆ. ವಿಶ್ವನಾಥನನ್ನು ಆರಾಧಿಸಿದೆ. ಪುರಿಗೆ ಹೋದೆ. ಹಿಂದುವಿಗೆ ಮಾತ್ರವೇ ತೆರೆಯಲ್ಪಡುವ ಜಗನ್ನಾಥ ದೇವಾಲಯದೊಳಗೆ ಹೋದೆ. ಉಡುಪಿಯಲ್ಲಿ ಶ್ರೀಕೃಷ್ಣ ದೇವಾಲಯದಲ್ಲಿ ಕುಳಿತು ಪೂಜಾವಿಧಿಯಲ್ಲಿಪಾಲುಗೊಂಡೆ’ ಎಂದು ಅವನು ಸ್ವಲ್ಪ ತಡೆದು, `ಈಗ ನನ್ನ ಮುಂದೆ ಕೆಲವೊಂದು ಪ್ರಶ್ನೆಗಳಿವೆ. ಅವುಗಳನ್ನು ನಾನು ಸಮಸ್ಯೆಗಳು ಎನ್ನುವುದಿಲ್ಲ. ಬರೀ ಪ್ರಶ್ನೆಗಳೆಂದುಕೊಳ್ಳುತ್ತೇನೆ’
`ಏನು ಪ್ರಶ್ನೆಗಳು’
`ನನ್ನ ತಂದೆ ಜೀವಂತವಾಗಿರಲಿ. ಇಲ್ಲದಿರಲಿ, ನನ್ನ ಪಾಲಿಗೆ ಜೀವಂತವಾಗಿಲ್ಲ ಎಂದು ತಿಳಿದುಕೊಂಡರೆ ಅದನ್ನು ಅಧರ್ಮವೆನ್ನಲಾದೀತೆ’
ಒಂದು ನಿಮಿಷ ಯೋಚಿಸಿ ರಾಮಮಾಸ್ತರು ಹೇಳಿದರು,
`ಇದರಲ್ಲಿ ಧರ್ಮ ಅಧರ್ಮದ ವಿಚಾರ ಏನೂ ಇಲ್ಲ. ಇದು ವೈಯಕ್ತಿಕವಾದ ನಂಬಿಕೆಯ ವಿಚಾರ. `ನೀನು ನನ್ನ ಅಪ್ಪನಲ್ಲ’ `ನೀನು ನನ್ನ ಮಗನಲ್ಲ’ ಎಂದು ಮಗ ಮತ್ತು ತಂದೆ ಯಾವ ಚಿತ್ತ ವಿಕಾರವೂ ಇಲ್ಲದೆ ನಿರ್ಧರಿಸಿಬಲ್ಲರಾದರೆ ಅಂಥ ನಂಬಿಕೆಯಲ್ಲಿ ಕೂಡ ಅಧರ್ಮ ಇಲ್ಲ ಎಂದೇ ತಿಳಿಯಬೇಕಾಗುತ್ತದೆ. `ಅಶೋಚ್ಯಾ ನನ್ವಶೋಚಸ್ತ್ವಂ’ ಎಂದು ಶ್ರೀಕೃಷ್ಣ ಅರ್ಜುನನಿಗೆ ಹೇಳಿದ್ದರ ಅರ್ಥವೇನು ಯಾರಿಗಾಗಿ ಅಳಬಾರದೋ ಅವರಿಗಾಗಿ ಅಳಬಾರದು.’ ಸ್ವಲ್ಪ ತಡೆದು ಅವರು ಹೇಳಿದರು, `ಆದರೆ ನೀನು ಈಗ `ನನ್ನ ತಂದೆ ಜೀವಂತವಾಗಿಲ್ಲ ಅಥವಾ ಆತ ತನ್ನ ತಂದೆಯಾಗಿದ್ದುದು ಕಳೆದ ಜನ್ಮದಲ್ಲಿ’ ಎಂದು ತಿಳಿದುಕೊಳ್ಳುವುದು ಸ್ವಾರ್ಥದಿಂದ ಮತ್ತು ಭಯದಿಂದ. ಅಂದರೆ ಇವತ್ತು ನೀನು ಅಬ್ಬೋಕರೆಯನ್ನು ತಂದೆಯೆನ್ನುವುದರಿಂದ ನಿನ್ನ ಬದುಕಿನ ಮೇಲೆ ಆಘಾತವುಂಟಾಗುತ್ತದೆ ಎಂದು ನಿನಗೆ ಗೊತ್ತು. ಆ ಆಘಾತವನ್ನು ಎದುರಿಸುವ ಶಕ್ತಿ ಬಹುಶಃ ನಿನ್ನಲ್ಲಿಲ್ಲ. ಅಥವಾ ಆ ಆಘಾತವನ್ನು ಎದುರಿಸುವ ವಿಧಾನ ನಿನಗೆ ತಿಳಿಯದು. ಅದುದರಿಂದ ನೀನು ನನ್ನನ್ನು ತಂದೆಯೆಂದು ಸ್ವೀಕರಿಸಲು ಸಿದ್ಧವಿರುವೆ. ಅಬ್ಬೋಕರೆಯನ್ನು ತಂದೆಯೆನ್ನಲು ಸಿದ್ಧನಿಲ್ಲ’
ಅವರ ಮಾತನ್ನು ಕೇಳಿ ಶಂಕರನ ನಂಬಿಕೆಯ ಪಂಚಾಂಗವೇ ಅಲ್ಲಾಡಿತು. ರಾಮಮಾಸ್ತರರು ಸತ್ಯವನ್ನು ಎಷ್ಟು ಸ್ಪಷ್ಟವಾಗಿ ಬಿಡಿಸಿ ಹೇಳಿಬಿಟ್ಟರು ಹೌದು. ಇದು ಸ್ವಾರ್ಥ! ಇದು ಭಯ! ನಾನು ಶಂಕರಭಟ್ಟನಾಗಿರುವುದೇನೋ ಹೌದು. ಆದರೆ ನಾನು ಕಾಸೀಮನಾಗಿದ್ದೆ. ನಾನು ಅಬ್ಬೋಕರೆ ಎಂಬ ವ್ಯಕ್ತಿಯ ಮಗನಾಗಿದ್ದೆ ಎಂದು ಹೇಳಲು ನನಗೆ ಭಯವಿದೆ. ಪರಿಸ್ಥಿತಿಯನ್ನು ಎದುರಿಸುವ ಧೈರ್ಯ ನನಗಿಲ್ಲ. ನನ್ನ ಬಾಳು ನಾನು ರಚಿಸಿದ ಜೀವನಶಿಲ್ಪ ಒಡೆದು ನುಚ್ಚನೂರಾದೀತು ಎಂಬ ಭೀತಿ ನನ್ನೊಳಗಿದೆ. ಹಾಗಾದರೆ ನಾನೇನು ಮಾಡಬೇಕು ನಾನು ಭಯವನ್ನು ತೊರೆಯಬೇಕು. ಹೇಗೆ ಆ ಭಯದಿಂದಲೇ ಅಲ್ಲವೇ ನಾನು ನನ್ನ ಜನನೇಂದ್ರಿಯ ಪಾರ್ವತಿಗೆ ಸ್ವಷ್ಟವಾಗಿ ಕಾಣಿಸದಂತೆ ಜಾಗ್ರತೆ ವಹಿಸುತ್ತಿದ್ದುದು! ಡಾಕ್ಟರೊಬ್ಬರ ಸಲಹೆಯಂತೆ ಸರ್ಕಮ್ಶಿಷನ್ ಮಾಡಿಸಿಕೊಂಡಿದ್ದೆ ಎಂದು ಹೇಳಬಹುದೆಂದುಕೊಂಡಿದ್ದೆ. ಆದರೆ ಸುಳ್ಳು ಹೇಳಲು ಧೈರ್ಯ ಉಂಟಾಗಲಿಲ್ಲ. ಪಾರ್ವತಿಗೇನಾದರೂ ಸಂದೇಹವುಂಟಾದರೆ ಎಂಬ ಭಯ ಕಾಡುತ್ತಿತ್ತು. ಭಯಕ್ಕೇನು ಕಾರಣ ನಾನು ಹಿಂದಿನ ಜನ್ಮದಲ್ಲಿ ಕಾಸಿಮನಾಗಿದ್ದುದು, ಅದನ್ನು ತನ್ನಿಂದ ಸಂಪೂರ್ಣವಾಗಿ ಮರೆಯಲಾಗದಿದ್ದುದು! ಅಲ್ಲವಾದರೆ, ಪಾರ್ವತಿಗೆ ಪಾಪ, ಏನು ಸಂಶಯವುಂಟಾಗಲು ತಾನೇ ಸಾಧ್ಯವಿದೆ ಹೇಳಿದ್ದನ್ನು ಅವಳು ನಂಬಬಹುದು ಸುಳ್ಳು ಹೇಳಲು ಭಯವಲ್ಲ. ಆ ಸುಳ್ಳು ಸತ್ಯದಂತೆ ತೋರದಿದ್ದರೆ ಎಂಬ ಭಯ.
ಹಾಗಾದರೇನು ಮಾಡಬೇಕು ಸತ್ಯವನ್ನು ತಿಳಿಸಬೇಕು. ಇದ್ದುದನ್ನು ಇದ್ದಕ್ಕಿದ್ದಂತೆ ಪಾರ್ವತಿಗೆ ತಿಳಿಸಬೇಕು. ಸತ್ಯ ಇದು, ಏನು ಬೇಕಾದರೂ ಮಾಡು ಎನ್ನಬೇಕು. ಅವಳ ತಾಯಿ ತಂದೆ, ಅಣ್ಣಂದಿರು, ಅಕ್ಕಂದಿರು ಅವಳ ಬಂಧು ಬಳಗ, ಜಾತಿ, ಅನಂತಭಟ್ಟರು ಎಲ್ಲಾ ಏನೆನ್ನಬಹುದು ಅವರ ಪ್ರತಿಕ್ರಿಯೆ ಏನಿರಬಹುದು ಹಾಹಾಕಾರವುಂಟಾಗಬಹುದು. ಅವರಿಗೆಲ್ಲಾ ಬದುಕಿನಲ್ಲಿ ಈ ತನಕ ಆಗದಂಥ ಒಂದು ಆಘಾತವುಂಟಾಗಬಹುದು.
ಆಗಲಿ ಏನು ಬೇಕಾದರೂ ಆಗಲಿ ಸುಧಾರಿಸಿಕೊಂಡಾರು. ಪಾರ್ವತಿಯೊಬ್ಬಳು ಸತ್ಯವನ್ನು ಸ್ವೀಕರಿಸಲು ಸಿದ್ಧಳಿದ್ದರೆ ಏನೂ ಚಿಂತಿಸುವ ಅಗತ್ಯವಿಲ್ಲ.
ಅವನ ಹೃದಯದಲ್ಲಿ ಹೊಸ ಧೈರ್ಯದ ಕುಡಿ ಮೊಳೆಯಿತು. ಪಾರ್ವತಿಯೊಬ್ಬಳು ತನ್ನ ಜೀವಕ್ಕೆ ಜೀವವಾಗಿ ಬೆಸೆದು ನಿಂತರೆ ಸಾಕು. ಈ ಧರ್ಮ, ಈ ಪೊಳ್ಳು ನಂಬಿಕೆಗಳ ಕೋಟೆಯನ್ನು ಒಡೆಯಬಹುದು. ಅಲ್ಲವಾದರೆ ನಾನು ಏಕಾಂಗಿಯಾಗಿ ಹೋರಾಡಿ ಹುತಾತ್ಮನಾಗುತ್ತೇನೆ ಎಂಬ ಕೆಚ್ಚು, ಆವೇಶ ಉಂಟಾಯಿತು.
ಪಾರ್ವತಿಗೆ ಸತ್ಯವನ್ನು ತಿಳಿಸಬೇಕು. ಅದನ್ನು ಸ್ವೀಕರಿಸಲು ಅವಳ ಮನಸ್ಸನ್ನು ಸಿದ್ಧಗೊಳಿಸಬೇಕು; ಆದರೆ ಹೇಗೆ ಎಂದು ಚಿಂತಿಸಿದ.
ಅವನು ಆಲೋಚಿಸುತ್ತಾ ಮೌನವಾಗಿ ಕುಳಿತುದನ್ನು ಕಂಡು ರಾಮಮಾಸ್ತರರೇ ಮಾತಾಡಿದರು,
`ಸ್ತ್ರೕ ಪುರುಷ ಎಂಬ ಎರಡು ಜೀವಗಳ ಸಂಬಂಧದಲ್ಲಿ ಸ್ತ್ರೕ ಪುರುಷನನ್ನು ಮಾತ್ರ ಕಾಣಬೇಕು. ಪುರುಷ ಸ್ತ್ರೕಯನ್ನು ಮಾತ್ರ ಕಾಣಬೇಕು. ಒಬ್ಬಳು ಸ್ತ್ರೕಗೆ ಅವಳೊಡನೆ ಸಂಪೂರ್ಣ ಸಾಮರಸ್ಯವನ್ನು ಸಾಧಿಸಿದ ಪುರುಷ ಏನು ಜಾತಿಯೇ ಮತವೆ ಐಶ್ವರ್ಯವೆ ರೂಪವೆ ಏನೂ ಅಲ್ಲ. ಬರೀ ಪುರುಷ ಎಂಬುದು ಅಷ್ಟೆ. ನಿನ್ನನ್ನು ಪುರುಷ ಮಾತ್ರನಾಗಿ ಒಪ್ಪಿಕೊಳ್ಳಬಲ್ಲಂಥ ತಿಳಿವಳಿಕೆಯುಳ್ಳವಳು ನಿನ್ನ ಹೆಂಡತಿಯಾಗಿದ್ದರೆ ನೀನು ಸತ್ಯವನ್ನು ಅಡಗಿಸಿಡಬೇಕಾಗಿಲ್ಲ. ನಿನ್ನ ಹೆಂಡತಿ ಅಂಥವಳ್ಳದಿದ್ದರೆ, ಸತ್ಯವನ್ನು ಮುಚ್ಚಿಟ್ಟು ಅವಳನ್ನು ನೀನು ಕೇವಲ `ಹೆಂಡತಿ’ ಎನ್ನುವ ಸುಖ ಸಾಧನವಾಗಿರಿಸಿಕೊಂಡು ಜೀವಿಸಬೇಕಾಗ್ತದೆ. ಅಂದರೆ ನಿನ್ನನ್ನು ನೀನು ಅವಳಿಗೆ ಸಂಪೂರ್ಣವಾಗಿ ತೋರಿಸಿಕೊಳ್ಳುವುದಿಲ್ಲ ಎಂದು ಅರ್ಥ’
ಅವನು ಒಮ್ಮೆ ಬೆರಗಾಗಿ ಅವರ ಮುಖವನ್ನೇ ನೋಡಿದ. ಇವರೇನು ತನ್ನ ಮನಸ್ಸನ್ನು ಓದಿಬಿಟ್ಟರೆ ಎಂದುಕೊಂಡು, ಅಲ್ಲ, ಯಾತನೆಗಳ, ದುಃಖಗಳ, ಆಘಾತಗಳ ಕುಲುಮೆಯಲ್ಲಿ ಬೆಂದು ಹದವಾದ ಜೀವದ ಒಡಲಿಂದ ಬಂದ ದಿವ್ಯ ಜ್ಞಾನದ ಮಾತುಗಳು ಇವು ಅನಿಸಿತು. ಒಂದು ಕ್ಷಣ ಕಣ್ಮುಂದೆ ಸುಕೃತಾನಂದತೀರ್ಥರ, ಸುಖದಲ್ಲಿ ಕಟ್ಟಲ್ಪಟ್ಟ ವ್ಯಕ್ತಿರೂಪ ಸುಳಿದುಹೋಯಿತು.
ಅವನು ಹೇಳಿದ,
`ನಾನು ಸವಾಲನ್ನು ಸ್ವೀಕರಿಸುತ್ತೇನೆ. ನನ್ನದೇ ದಾರಿಯನ್ನು ತುಳಿಯುತ್ತೇನೆ. ಮತ-ಧರ್ಮ ಇತ್ಯಾದಿಯೆಲ್ಲ ಸ್ತ್ರೕ ಪುರುಷ ಸಂಬಂಧಗಳ ವಿಚಾರದಲ್ಲಿ ಏನೂ ಅಲ್ಲ, ವಾಸ್ತವಿಕವಾಗಿ ಪ್ರಪಂಚದಲ್ಲಿ ಇರಬೇಕಾದ್ದು ಸ್ತ್ರೕ ಪುರುಷ ಸಂಬಂಧ ಮಾತ್ರ ಎಂಬುದನ್ನು ತೋರಿಸಿಕೊಡಲು ಪಾರ್ವತಿ ಮತ್ತು ನನ್ನ ಜೀವನ ಒಂದು ನಿದರ್ಶನವಾಗಿ, ಪ್ರಾಪಂಚಿಕವಾದ ಜೀವನ ಎನ್ನುವುದು ನಮಗೆ ಇಲ್ಲವಾಗಲೂಬಹುದು’
ರಾಮಮಾಸ್ತರು ಚಕಿತರಾಗಿ ಅವನ ಮುಖ ನೋಡಿ,
`ಹಾಗೆಂದರೆ’
`ಹಾಗೆಂದರೆ, ನಾನು ಮೋಸ ಮಾಡಿದೆ ಅಂತ ಅವಳು ಭಾವಿಸಿಕೊಂಡರೆ ಅವಳು ಮಾನಸಿಕವಾಗಿ ನನ್ನಿಂದ ದೂರವಾಗಬಹುದು. ಅನಂತರ ನಾನು ಗಂಡನೂ ಟಲ್ಲ. ಅವಳು ನನ್ನ ಹೆಂಡತಿಯೂ ಅಲ್ಲ. ಕೇವಲ ಪುರುಷ ಮತ್ತು ಪ್ರಕೃತಿ’ ಎಂದು ವಿಷಾದದ ನಗು ನಕ್ಕು ಆ ವಿಷಯದಲ್ಲಿ ಮಾತನ್ನು ಮೊಟಕುಗೊಳಿಸುವ ಇರಾದೆಯಿಂದ, ಅವರ ಪ್ರತಿಕ್ರಿಯೆಗೆ ಅವಕಾಶ ನೀಡದೆ, ಕೂಡಲೇ, `ಈಗ ನನ್ನ ತಂದೆಯ ವಿಚಾರ ಹೇಳಿ’ ಎಂದ.
ಒಮ್ಮೆ ಜೋರಾಗಿ ಉಸಿರೆಳೆದುಕೊಂಡು ರಾಮಮಾಸ್ತರು ಹೇಳಿದರು,
`ನಿನ್ನೆಣಿಕೆ ಸರಿ. ಸುಮಾರು ನಾಲ್ಕು ವರ್ಷಗಳ ಹಿಂದೆ ಶಿಕ್ಷೆ ಮುಗಿದು ಬಿಡುಗಡೆ ಹೊಂದಿದ ಅಬ್ಬೋಕರೆ ಇಲ್ಲಿಗೆ ಬಂದ. ಒಂದು ರಾತ್ರಿ ಅವನು ಇಲ್ಲೇ ಇದೇ ಮನೆಯಲ್ಲಿ ಮಲಗಿದ. ನಾವು ಒಟ್ಟಿಗೆ ಊಟಮಾಡಿದೆವು. ಅವನಿಗೆ ತನ್ನವರೆಂಬುವರು ಯಾರೂ ಇರಲಿಲ್ಲ. ಅವನ ಬಾಯಲ್ಲಿ ಒಂದೇ ಒಂದು ಮಾತು ಮರಳಿ ಮರಳಿ ಮಂತ್ರದಂತೆ ಹೊರಡುತ್ತಿತ್ತು. ಅವನು ಕಣ್ಣೀರು ಸುರಿಸುತ್ತಾ ನನ್ನ ಕಾಸಿಮ ಎಲ್ಲಿ ಹೋದ ನನ್ನ ಕಾಸಿಮ ಎಲ್ಲಿ ಹೋದ ಎಂದು ಹೇಳುತ್ತಿದ್ದ. ಆ ಪ್ರಶ್ನೆಗೆ ನನ್ನಲ್ಲಿ ಉತ್ತರವಿರಲಿಲ್ಲ. ಅದು ಪ್ರಶ್ನೆಯೂ ಆಗಿರಲಿಲ್ಲ. ಶಂಕರ ಮತ್ತು ಕಾಸಿಂ ಅದೃಶ್ಯವಾದ ವಿಚಾರ ನಾನು ಅವನೊಡನೆ ಹೇಳಿದೆ. ಶಂಕರ ಎಲ್ಲೋ ಇರಬಹುದು ಎಂದು ನನಗೆ ಆಗಾಗ ಅನಿಸುತ್ತಿತ್ತು. `ಇಬ್ಬರೂ ಸತ್ತು ಹೋಗಿದ್ದಾರೆ ಎಂದು ಹೇಗೆ ನಂಬುವುದು ನನ್ನ ಕಾಸಿಂ ಸತ್ತಿರಲು ಸಾಧ್ಯವೇ ಇಲ್ಲ’ ಎಂದು ಅಬ್ಬೋಕರೆ ಹಲುಬುತ್ತಿದ್ದ. ಇಬ್ಬರ ಭಾವನೆಗೂ ತಳವಿರಲಿಲ್ಲ.
ರಾಮಮಾಸ್ತರರ ಮಾತು ಕೇಳಿ ಕಣ್ಣುಗಳಲ್ಲಿ ತನಗರಿವಿಲ್ಲದಂತೆ ಉಕ್ಕಿದ ಕಣ್ಣೀರನ್ನು ಅವನು ಒರಸಿಕೊಂಡ.
ರಾಮಮಾಸ್ತರು ಮಾತು ಮುಂದುವರಿಸಿದರು.
`ಅವನಿಗೆ ಹತ್ತಿರದ ಬಂಧು ಬಳಗ ಇರಲಿಲ್ಲ. ಸುಖ ದುಃಖ ವಿಚಾರಿಸುವವರು ಕೂಡ ಅಚ್ಚಮ್ಮ ಎಂದೋ ಸತ್ತುಹೋಗಿದ್ದಳು. ವೆಂಕಟ ಕಾರ್ಕಳದಲ್ಲಿ ಮನೆ ಮಾಡಿ ಕುಳಿತಿದ್ದಾನೆ. ಅವನಿಗೆ ಮದುವೆ ಮಕ್ಕಳು ಮರಿ ಆಗಿದೆ. ಅವನ ತಂಗಿಯರಲ್ಲಿ ಒಬ್ಬಳಿಗೆ ಮದುವೆಯಾಯಿತು. ಇನ್ನೊಬ್ಬಳು ಯಾರೊಂದಿಗೋ ಓಡಿಹೋದಳು. ಇಲ್ಲಿಂದ ಅಬ್ಬೋಕರೆ ಶಿರ್ವಕ್ಕೆ ತನ್ನ ಹೆಂಡತಿಯ ತಂಗಿ ಮನೆಗೆ ಹೋದನಂತೆ. ಅಲ್ಲಿ ಇಲ್ಲಿ ಅಲೆದಾಡುತ್ತಿದ್ದ. ಪುನಃ ಒಮ್ಮೆ ಇಲ್ಲಿಗೆ ಬಂದಿದ್ದ. ಅವನ ಸುದೃಢವಾದ ದೇಹ ಜೈಲಿನಿಂದ ಬರುವಾಗಲೇ ಜರ್ಝರಿತವಾಗಿತ್ತು. ಮಾತು ಮಾತಿಗೆ ಕೆಮ್ಮುತ್ತಿದ್ದ. ಎರಡನೇ ಬಾರಿ ಇಲ್ಲಿಗೆ ಬಂದಾಗ ಅವನು ಹೇಳಿದ, `ಬಹುಶಃ ನನ್ನ ಕಾಸಿಮನನ್ನು ಕಾಣದೇನೇ ನಾನು ಪ್ರಾಣಬಿಡ್ತೇನೆ’ ಹಾಗೆ ಹೇಳಿ ಅವನು ಗಳಗಳನೆ ಅತ್ತುಬಿಟ್ಟ. ಅಬ್ಬೋಕರೆ ಆ ರೀತಿ ಅತ್ತುದನ್ನು ನಾನೆಂದೂ ಕಂಡಿರಲಿಲ್ಲ. ಅವನಿಗೆ ತನ್ನ ಮಗನಲ್ಲಿ ಎಷ್ಟು ಪ್ರೇಮವಿತ್ತು ಎಂದು ಅರ್ಥ ಮಾಡಿಕೊಂಡ ನನಗೆ ಶಂಕರನನ್ನು ನಾನು ಅಂಥ ಮೋಹದಿಂದ ಕಂಡಿರಲಿಲ್ಲವೆನಿಸಿತು’
ಅವನು ಮನಸ್ಸು ಗಟ್ಟಿಮಾಡಿಕೊಂಡು ಭಾವೋತ್ಕರ್ಷವನ್ನು ನಿಯಂತ್ರಿಸಿಕೊಂಡು ರಾಮಮಾಸ್ತರ ಮಾತನ್ನು ಆಲಿಸಿದ.
`ಮತ್ತೆ ಸುಮಾರು ಎರಡು ವರ್ಷಗಳ ಕಾಲ, ಅಬ್ಬೋಕರೆ ಎಲ್ಲಿದ್ದಾನೆ, ಏನು ಮಾಡುತ್ತಾನೆ ಎಂದು ತಿಳಿಯಲಿಲ್ಲ. ಅವನು ಎಲ್ಲಿಗೋ ಹೋಗಿಬಿಟ್ಟ. ಯಾವುದೋ ಊರಿನಲ್ಲಿ ಸತ್ತ. ತನ್ನ ಮಗನನ್ನು ಹುಡುಕಿಕೊಂಡು ಅಲೆದಾಡುತ್ತಿದ್ದಾನೆ ಎಂದೆಲ್ಲಾ ಜನರು ಹೇಳುತ್ತಿದ್ದರು. ಕಳೆದ ವರ್ಷ ಅಬ್ಬೋಕರೆ ಮತ್ತೆ ಇಲ್ಲಿಗೆ ಬಂದ. ಮೊತ್ತಮೊದಲಾಗಿ ಅವನು ಕೇಳಿದ ಪ್ರಶ್ನೆ `ಕಾಸಿಂ ಬಂದನೆ ನಿಮ್ಮ ಮಗ ಬಂದನೆ’ ಎಂಬುದಾಗಿತ್ತು. ನಾನು ತಲೆಯಲ್ಲಾಡಿಸಿದ್ದನ್ನು ಕಂಡು ಅವನು ನಿಂತಲ್ಲಿಂದಲೇ ಮರಳಿ ಹೋಗಲನುವಾದ. ನಾನು ಅವನನ್ನು ಸಂತೈಸಲು ಏನಾದರೂ ಹೇಳಬೇಕೆಂದು `ನೀನು ಹೀಗೆ ಚಿಂತಿಸುತ್ತಾ ಅಲೆದಾಡಿದರೆ ಏನು ಪ್ರಯೋಜನ ಅಬ್ಬೋಕರೆ ನಿನ್ನ ಮಗ ಖಂಡಿತ ಬಂದಾನು. ಊರಲ್ಲೇ ಇರು’ ಎಂದೆ. `ಇಲ್ಲ, ನನ್ನ ಕಾಸಿಂ ಇನ್ನು ಬರುವುದಿಲ್ಲ’ ಎಂದ ಅಬ್ಬೋಕರೆ. `ಊರಲ್ಲೇ ಇರು’ ಎಂದು ನಾನು ಹೇಳಿದ್ದೇನೋ ಹೌದು. ಆದರೆ ಅವನು ಊರಲ್ಲಿದ್ದುಕೊಂಡು ಜೀವಿಸುವುದಾದರೂ ಹೇಗೆ ಅವನಲ್ಲಿ ಹಣವಿರಲಿಲ್ಲ. ದೇಹದಲ್ಲಿ ತ್ರಾಣವಿರಲಿಲ್ಲ. ಅರುವತ್ತು ದಾಡಿದ ವಯಸ್ಸು, ಅನಾರೋಗ್ಯ ಬೇರೆ. ಅವನು ಸತ್ತರೆ ಚೆನ್ನ ಎಂದು ನನಗೆ ಅನಿಸಿತು. ಆದರೆ ಅಬ್ಬೋಕರೆ ಮಗನನ್ನು ಕಾಣದೆ ಪ್ರಾಣ ಬಿಡುವುದಿಲ್ಲ ಎಂದು ನಿರ್ಧರಿಸಿಕೊಂಡಿದ್ದಂತೆ ತೋರಿತು. ಆದ್ದರಿಂದಲೇ ಅವನು ಇಂದಿನ ವರೆಗೂ ಜೀವಂತವಾಗಿದ್ದಾನೆ ಎಂದು ನನಗನಿಸುತ್ತದೆ’ ಎಂದರು ರಾಮಮಾಸ್ತರು.
`ಎಲ್ಲಿದ್ದಾರೆ’ ಅವನು ಉದ್ವೇಗವನ್ನು ಹತ್ತಿಕ್ಕಿಕೊಂಡು ಕೇಳಿದ.
`ಇತ್ತೀಚೆಗೆ ಯಾರೋ ಒಬ್ರು ಹೇಳಿದ್ರು ಕಾರ್ಕಳದಲ್ಲಿದ್ದಾನೆ ಅಂತ. ಕಾರ್ಕಳದಲ್ಲಿ ರೆಹಮಾನ್ ಸಾಹೇಬ್ರು ಅಂತ ಒಬ್ಬರು ಭಾರೀ ಶ್ರೀಮಂತರಿದ್ದಾರೆ ಅವರಿಗೆ ಒಂದು ಜೀನಸಿನಂಗಡಿ ಕೂಡ ಇದೆ. ನಿನಗೆ ಗೊತ್ತಿರ್ಬಹುದು’
`ಹೌದು ಗೊತ್ತು. ನಾವು ಒಂದೋ ರೆಹಮಾನ್ ಸಾಹೇಬರ ಅಂಗಡಿಯಿಂದ, ಅಲ್ಲವಾದರೆ ಅಪ್ಪಯ್ಯ ಕಾಮತರ ಅಂಗಡಿಯಿಂದ ಸಾಮಾನು ತರುತ್ತಿದ್ದುದು’
`ಅಬ್ಬೋಕರೆ ರೆಹಮಾನ್ ಸಾಹೇಬರ ಮನೇಲಿದ್ದನಂತೆ. ಮೊದಮೊದಲು ಏನೋ ಚಾಕರಿ ಮಾಡ್ತಿದ್ದನಂತೆ. ಈಗ ಅದೇನೂ ಆಗ್ತ ಇಲ್ಲ. ನಡೆದಾಡಿಕೊಂಡಿದ್ದಾನೆ. ಅಂತೂ ಜೀವಿಸಿದ್ದಾನೆ ಅಂತ ಕೇಳಿದೆ. ಅಂದ್ರೆ ಇದು ನನಗೆ ಒಂದು ತಿಂಗಳ ಹಿಂದೆ ಸಿಕ್ಕಿದ ಸುದ್ದಿ’
ಅವನು ಯೋಚಿಸುತ್ತಾ ಕುಳಿತ. ಏನು ಮಾಡಬೇಕು, ತಾನು ಈಗಲೇ ತಂದೆಯನ್ನು ಕಾಣುವುದೆ, ಮೊದಲು ಪಾರ್ವತಿಗೆ ಎಲ್ಲಾ ವಿಷಯ ತಿಳಿಸಿ ಆ ಮೇಲೆ ಹೋಗುವುದು ಎಂದು ಚಿಂತಿಸಿದ.
ಗಂಟೆ ನೋಡಿದ. ಎಂಟು ಕಳೆದಿತ್ತು.
`ಸರಿ. ನಾನಿನ್ನು ಹೋಗ್ತೇನೆ. ಅಂದ್ಹಾಗೆ ಅಮ್ಮುಅಕ್ಕ ಎಲ್ಲಿ’
`ಅವಳು ತೀರಿಕೊಂಡು ಆರೇಳು ವರ್ಷವಾಯ್ತು’
`ಅವರ ಮಗಳು’
`ಮಗಳಿಗೆ ಮದುವೆಯಾಗಿ ಮಂಚಕಲ್ಲಿನಲ್ಲಿದ್ದಾಳೆ. ಒಂದೊದ್ಸಲ ಬಂದು ನೋಡಿಕೊಂಡು ಹೋಗ್ತಾಳೆ’
`ಹಾಗಾದ್ರೆ ನಿಮ್ಮನ್ನು ಇಲ್ಲಿ ನೋಡಿಕೊಳ್ಳೋರು ಯಾರು’
`ನನ್ನನ್ನು ನೋಡಿಕೊಳ್ಳುವವನು ನಾನೇ’ ಎಂದು ರಾಮಮಾಸ್ತರು ನಕ್ಕು, `ಮನೆ ಕೆಲಸಕ್ಕೆ ಒಬ್ಬಳು ಮುದುಕಿ ಬರ್ತಾಳೆ. ನೀನು ಬರುವಾಗಲಷ್ಟೆ ಹೋದ್ಲು. ಓ, ನಾವು ಮಾತಾಡೋದ್ರಲ್ಲೇ ಹೊತ್ತು ಕಳೆದುಬಿಟ್ಟೆವು. ಹಾಲಿದೆ. ಕಾಫಿ ಮಾಡ್ಬಹುದಾಗಿತ್ತು’
`ಯಾರು ನೀವೇ’
`ಏನು ಆಶ್ಚರ್ಯವೆ ಅಷ್ಟು ಆತ್ಮವಿಶ್ವಾಸ ಇರೋದ್ರಿಂದ್ಲೇ ನಾನು ಈಗಲೂ ಎದ್ದು ನಡೆದಾಡ್ತಿರೋದು. ಇರು. ಈ ರಾತ್ರಿ ಎಲ್ಲಿಗೆ ಹೋಗ್ತಿ ನಾಳೆ ಬೆಳಿಗ್ಗೆದ್ದು ಹೋಗು’
`ಇಲ್ಲ ಹೋಗ್ಬೇಕು’
`ಇಷ್ಟು ಹೊತ್ತಿಗೆ ನಿನ್ಗೆ ಬಸ್ಸೇನೂ ಸಿಗ್ಲಿಕ್ಕಿಲ್ಲ’
`ಮೂಡಬಿದಿರೆಗೆ ಹೋಗ್ತೀನಿ. ಅಲ್ಲಿಂದ ಏನಾದ್ರೂ ವಾಹನ ಸಿಕ್ಕೀತು’
`ಸರಿ. ನಿನ್ನಿಷ್ಟ’
ಅವನು ಹೊರಡಲು ಎದ್ದು ನಿಂತಾಗ,
`ಇನ್ಯಾವಾಗ ಬರ್ತಿ’ ಎಂದು ಕೇಳಿದರು ರಾಮಮಾಸ್ತರರು.
`ಯಾವಾಗ ಅಂತ ಹೇಳೋದು ಕಷ್ಟ. ಬರ್ತೀನಿ ಬೇಗ ಬರ್ತೀನಿ’ ಅವನೆಂದ.
  
 
 
ಗಂಟೆ ಹತ್ತೂವರೆ ಕಳೆದರೂ ಗಂಡನಿನ್ನೂ ಬಂದಿಲ್ಲವಲ್ಲ, ಬಹುಶಃ ಇನ್ನಿವತ್ತು ಬರುವುದಿಲ್ಲ ಎಂದು ಯೋಚಿಸುತ್ತಾ ಮಲಗಿದ್ದ ಪಾರ್ವತಿ ಆಟೊರಿಕ್ಷಾ ಬಂದು ನಿಂತ ಸದ್ದು ಕೇಳಿ ಮಹಡಿಯಿಂದ ಕೆಳಗಿಳಿದು ಬಂದಳು.
ಹಜಾರದ ಲೈಟಿನ್ನೂ ಆರಿಸಿರಲಿಲ್ಲ.
ಪಾರ್ವತಿ ಶಂಕರನನ್ನು ಕಂಡೊಡನೆ,
`ಸ್ವಲ್ಪ ಬೇಗನೇ ಹೊರಡಬಾರದಾಗಿತ್ತೆ ಎಲ್ಲಿಂದ ಬಂದಿರಿ ಇಷ್ಟು ರಾತ್ರಿಯಲ್ಲಿ’ ಎಂದಳು.
ಶಂಕರ ಮುಗುಳ್ನಕ್ಕು,
`ಮುಂಬಯಿಯಲ್ಲಿರುವವರು ಇಂಥ ಮಾತು ಖಂಡಿತ ಆಡೋಲ್ಲ. ಬಾತ್ಟವೆಲ್ ಕೊಡು, ಫಕ್ಕನೆ ಸ್ನಾನ ಮುಗಿಸಿ ಬಂದ್ಬಿಡ್ತೀನಿ’ ಎಂದ.
ಸಾವಿತ್ರಿ ಬಾತ್ಟವೆಲ್ ತಂದುಕೊಡುತ್ತಾ,
`ಊಟಕ್ಕೆ ಸಿದ್ಧಪಡಿಸಲೆ’ ಎಂದಳು.
`ಊಟವೇನೂ ಬೇಡ. ಒಂದು ಕಪ್ ಹಾಲಿದ್ದರಾಯ್ತು’ ಎಂದು ಶಂಕರ ಬಚ್ಚಲಿಗೆ ಹೋದ.
ಹಂಡೆಯ ತುಂಬಾ ಹದವಾಗಿ ಕಾದ ನೀರಿತ್ತು. ಚೆನ್ನಾಗಿ ಹುಯ್ದುಕೊಂಡು ಸ್ನಾನ ಮಾಡಿದ.
ಶಂಕರ ಬಂದ ಸದ್ದು ಕೇಳಿ ಎಚ್ಚರಗೊಂಡ ಚಿಕ್ಕಮ್ಮನೊಡನೆ ಪಾರ್ವತಿ,
`ನೀವು ಏಳಬೇಕಾಗಿಲ್ಲ ಚಿಕ್ಕಮ್ಮ. ಅವರು ಊಟ ಮಾಡೋಲ್ಲಂತೆ. ನಾನು ಹಾಲು ಬಿಸಿ ಮಾಡಿಕೊಡ್ತೀನಿ’ ಎಂದಳು.
ಆದರೂ ಸುಶೀಲಮ್ಮ ಎದ್ದು ಬಂದು ಅಡಿಗೆ ಕೋಣೆಯಲ್ಲಿದ್ದ ಕಪಾಟಿನೊಳಗಿಂದ ರಸಬಾಳೆ ಹಣ್ಣುಗಳನ್ನು ತೆಗೆದು ಒಂದು ತಟ್ಟೆಯಲ್ಲಿರಿಸಿ,
`ಇದನ್ನು ಕೊಂಡ್ಹೋಗು’ ಎಂದು ಹೇಳಿ ಹೋದರು.
ಶಂಕರ ಸ್ನಾನಮಾಡಿ ಬರುವಷ್ಟರಲ್ಲಿ ಪಾರ್ವತಿ ಹಾಲು ಮತ್ತು ಹಣ್ಣನ್ನು ಕೊಂಡುಹೋಗಿ ಮಹಡಿಯ ಮೇಲಿನ ಮಲಗುವ ಕೋಣೆಯ ಮೇಜಿನ ಮೇಲೆ ಇರಿಸಿದಳು.
ಶಂಕರ ಮೈಯೊರಸಿ, ಕ್ರಾಪು ಬಾಚಿ, ಮಲಗುವ ಉಡುಪು ಧರಿಸಿಕೊಂಡು ಬಂದು ಮಂಚದಲ್ಲಿ ಕುಳಿತುಕೊಂಡಾಗ,
`ಹಣ್ಣು ತಗೊಳಿ. ಅಷ್ಟ್ರಲ್ಲಿ ಹಾಲು ತಣ್ಣಗಾಗುತ್ತೆ’ ಎಂದು ತುಸು ತಡೆದು, `ಊಟ ಎಲ್ಲಿ ಮಾಡಿದಿರಿ’ ಎಂದು ಕೇಳಿದಳು.
ಶಂಕರ ಹಣ್ಣು ಕೈಗೆತ್ತಿಕೊಳ್ಳುತ್ತಾ,
`ಊಟ ಎಲ್ಲೂ ಮಾಡಿಲ್ಲ’ ಎಂದ.
`ಹಾಗಾದ್ರೆ ಊಟವೇ ಮಾಡ್ಬಹುದಾಗಿತ್ತಲ್ಲ’
`ಒಂದು ರಾತ್ರಿ ಊಟ ಮಾಡ್ದಿದ್ರೆ ಏನು ಆಪತ್ತು ಉಂಟಾಗ್ಲಿಕ್ಕಿಲ್ಲ. ಗಂಟೆ ಹನ್ನೊಂದು ಆಗ್ತಾ ಬಂತು, ಇನ್ನೆಂಥಾ ಊಟ ಅನಿಸ್ತು. ಹಾಲು ಮತ್ತು ಹಣ್ಣು ಆರೋಗ್ಯಕ್ಕೆ ಅನ್ನಕ್ಕಿಂತ ಉತ್ತಮ’ ಅವನು ಮುಗುಳ್ನಕ್ಕ.
`ಹಾಗಾದರೆ ನಾಳೆಯಿಂದ ದಿನಾ ರಾತ್ರಿ ಹಾಲು ಮತ್ತು ಹಣ್ಣು ಮಾತ್ರ’ ಪಾರ್ವತಿ ಮುಗುಳ್ನಕ್ಕು ನುಡಿದಳು.
`ಯಾವಾಗಲೂ ಒಳ್ಳೆಯದು ಅಂತ ಹೇಳ್ಳಿಲ್ಲ ನಾನು. ಆದ್ರೂ ಅದ್ರಿಂದ ಆಯುಷ್ಯ ಹೆಚ್ಚಾಗೋದಂತೂ ಖಂಡಿತ. ಆದ್ದರಿಂದ ನೀನೂ ಹಾಲು ಮತ್ತು ಹಣ್ಣು ಸೇವಿಸ್ಬೇಕು. ಒಂದೇ ಊಟ ಮಾಡ್ಬೇಕಾಗುತ್ತೆ’
`ಯಾಕೆ’
`ನಾನೊಬ್ಬನೇ ದೀರ್ಘಾಯುಷಿಯಾಗಿ ಬಾಳೋದರಲ್ಲಿ ಏನು ಸುಖ ನೀನೂ ದೀರ್ಘಾಯುಷಿಯಾಗ್ಬೇಕಲ್ಲ’
`ಹೂಂ. ಸಾಕು ಭಾಷಣ. ಹಾಲು ತಣ್ಣಗಾಯ್ತು ಕುಡೀರಿ’ ಎಂದು ಹಾಲಿನ ಲೋಟವನ್ನೆತ್ತಿ ಹಿಡಿದುಕೊಂಡಳು.
ಶಂಕರ ಅವಳ ಕೈಯಿಂದ ಹಾಲಿನ ಲೋಟ ತೆಗೆದುಕೊಂಡು ಹಾಲು ಕುಡಿದು ಲೋಟ ಕೆಳಗಿರಿಸಿದ.
ಪಾರ್ವತಿ ಲೋಟ ಮತ್ತು ಬಾಳೆಹಣ್ಣಿನ ಸಿಪ್ಪೆಗಳನ್ನು ಎತ್ತಿಡುತ್ತಾ,
`ಹೇಗಿದೆ ನಿಮ್ಮ ಕಾಂತಾವರ’ ಎಂದಳು.
`ಹೆಚ್ಚು ಕಡಿಮೆ ಹಾಗೇ ಇದೆ. ಜನಗಳು ಹಾಗೇ ಇದ್ದಾರೆ ಅನಿಸಿತು. ಆದರೆ ಆಗ ಕಾಣಿಸುತ್ತಿದ್ದ ಮುಖಗಳು ಮಾಯವಾಗಿ ಅವುಗಳ ಸ್ಥಾನದಲ್ಲಿ ಹೊಸ ಮುಖಗಳು ಕಾಣಿಸಿದವು’ ಎಂದು ಶಂಕರ ಮುಗುಳ್ನಕ್ಕ.
`ಯಾರನ್ನೆಲ್ಲ ಕಂಡಿರಿ’
`ಯಾರನ್ನೂ ಕಾಣಲಿಲ್ಲ. ನಾನು ಚಿಕ್ಕಂದಿನಲ್ಲಿ ಓದಿದ ಎಲಿಮೆಂಟರಿ ಶಾಲೆಯ ಮೇಷ್ಟ್ರು ರಾಮಭಟ್ಟರನ್ನು ಕಂಡೆ. ಅವರೊಡನೆ ಮಾತಾಡುತ್ತಾ ಕುಳಿತುಬಿಟ್ಟೆ. ಬೇರೆಲ್ಲಿಗೂ ಹೋಗಲಾಗಲಿಲ್ಲ. ರಾಮಭಟ್ರು ಪಾಪ, ವಾತದ ಬೇನೆಯಿಂದ ನರಳ್ತಿದಾರೆ’
`ಅವರ ಹೆಂಡತಿ ಮಕ್ಕಳು’
`ಯಾರೂ ಇಲ್ಲ’
`ಮದುವೆಯಾಗಿಲ್ವೆ’
`ಮದುವೆಯಾಗಿದೆ. ಅವರಿಗೆ ಒಬ್ಬ ಮಗನೂ ಇದ್ದ’
`ಏನಾಯ್ತವರಿಗೆ’
ತಾನು ಪಾರ್ವತಿಗೆ ಸತ್ಯವನ್ನು ತಿಳಿಸಬೇಕು. ಆದರೆ ಹೇಗೆ, ಅದನ್ನು ಕೇಳಿ ಅವಳು ಆಘಾತಕ್ಕೊಳಗಾಗದ ರೀತಿಯಲ್ಲಿ ಅವಳ ಮನಸ್ಸನ್ನು ಹೇಗೆ ಸಿದ್ಧಪಡಿಸಬೇಕು ಎಂದೆಲ್ಲಾ ಯೋಚಿಸಿದ ಶಂಕರ. ಈಗ ದುತ್ತೆಂದು ಸತ್ಯದ ಬಾಗಿಲು ಒಮ್ಮಿಂದೊಮ್ಮಲೇ ತೆರೆಯಲಣಿಯಾಗಿರುವುದನ್ನು ಕಂಡು ಅವನಿಗೆ ಗಾಬರಿಯೇ ಆಯಿತು.
ಶಂಕರ ಒಂದು ಕ್ಷಣ ಸುಮ್ಮನಿದ್ದು ಮೆಲ್ದನಿಯಲ್ಲಿ ಹೇಳಿದ,
`ಅದೊಂದು ದೊಡ್ಡ ಕತೆ ಪಾರು’
`ಏನದು ಹೇಳಿ’
`ಯಾರ್ಯಾರ ಕತೆ ಹೇಳಿ, ಕೇಳಿ ನಮಗೇನಾಗಬೇಕು ಮಲಕ್ಕೊಳ್ಳೋಣ’
`ಪ್ರಯಾಣ ಮಾಡಿ ಆಯಾಸವಾಗಿದೆಯೆ’
`ಹಾಗೇನೂ ಇಲ್ಲ’
`ಹಾಗಾದರೆ ಸ್ವಲ್ಪ ಹೇಳಿ, ಕೇಳ್ತೀನಿ’
`ತುಸು ತಡೆದು ಅವನು ಹೇಳಿದ,
`ಆ ದಿನ ನಾನು ನಿನ್ನೊಡನೆ ಪುನರ್ಜನ್ಮದಲ್ಲಿ ನಂಬಿಕೆಯಿದೆಯೆ ಎಂದು ಕೇಳಿದಾಗ ನೀನು `ಇದೆ’ ಅಂದಿದ್ದೆ. ನಿಜವಾಗಿಯೂ ನಿನಗೆ ಪುನರ್ಜನ್ಮದಲ್ಲಿ ನಂಬಿಕೆಯಿದೆಯೆ’
`ಇಲ್ಲ, ನಾನು ತಮಾಷೆಗೆ ಹೇಳಿದೆ’ ಅವಳು ನಕ್ಕಳು.
`ನನಗೆ ನಂಬಿಕೆ ಇದೆ’
`ನಿಜವಾಗ್ಲೂ’ ಅವಳು ಆಶ್ಚರ್ಯದಿಂದ ಕೇಳಿದಳು.
`ಅಂದ್ರೆ ಒಂದೇ ಬಾಳಿನಲ್ಲಿ ಹಲವು ಜನ್ಮಗಳು ಅಥವಾ ಅವಸ್ಥೆಗಳಿರುತ್ತವೆ ಅಂತ ನಾನನ್ನೋದು’
`ಓ ಅದೇ ಅದನ್ನು ಬಹಳ ಮಂದಿ ಬುದ್ಧಿವಂತರು ಹೇಳ್ತಾರೆ. ಅದೊಂದು ಬುದ್ಧಿವಂತಿಕೆಯ ಮಾತು ಅಥವಾ ಬುದ್ಧಿವಂತಿಕೆಯಿಂದ ಕೂಡಿದ ನಂಬಿಕೆ ಅಂದ್ಕೊಂಡಿದ್ದೇನೆ ನಾನು. `ನಿಜವಾಗಿಯೂ ಪುನರ್ಜನ್ಮ ಇದೆ ಅನ್ನೋ ಕುರುಡು ನಂಬಿಕೆಯ ವಾದಕ್ಕೆ ಒಂದು ಇಕ್ವಲ್ ಆ್ಯಂಡ್ ಒಪೋಸಿಟ್ ರಿಯಾಕ್ಷನ್ ಅಷ್ಟೆ’ ಪಾರ್ವತಿ ನಕ್ಕಳು.
`ಅದಲ್ಲ ನಾನು ಹೇಳ್ತಿರೋದು. ನಾನು ಹೇಳ್ತಿರೋದು ನಿಜವಾಗಿಯೂ ಒಂದೇ ಜೀವನದೊಳಗೆ ಒಬ್ಬ ಸತ್ತು ಹುಟ್ಟುವುದು ಸಾಧ್ಯ ಅಂತ’
`ನಿಮ್ಮ ಮಾತು ನನಗೆ ಅರ್ಥವಾಗ್ತಿಲ್ಲ. ಒಬ್ಬ ಸತ್ತು ಹುಟ್ಟುವುದು ಹೇಗೆ ಸಾಧ್ಯ’
`ಉದಾಹರಣೆಗೆ ಒಬ್ಬಳು ಬ್ರಾಹ್ಮಣ ಹೆಂಗಸು ಯಾರಿಂದಲೋ ಬಸುರಾಗಿ ತನ್ನ ಮಗುವನ್ನು ಕಾಡಿನಲ್ಲಿ ಬಿಟ್ಟುಹೊಗ್ತಾಳೆ, ಅದನ್ನು ಒಬ್ಬ ಮುಸಲ್ಮಾನ ಕೊಂಡ್ಹೋಗಿ ಸಾಕಿ ಸಲಹಿ ದೊಡ್ಡವನನ್ನಾಗಿ ಮಾಡಿದ ಅಂತಿಟ್ಟುಕೊ, ಆಗ ಬ್ರಾಹ್ಮಣನಾಗಿ ಹುಟ್ಟಿದ ಮಗು ಮುಸಲ್ಮಾನನಾದಂತಾಗಲಿಲ್ಲವೆ’
`ಮಗು ಸತ್ತು ಮತ್ತೆ ಹುಟ್ಟಿದ್ದೇನಲ್ಲವಲ್ಲ ಅದರಲ್ಲಿ ಎರಡು ಜನ್ಮಗಳ ವಿಚಾರ ಎಲ್ಲಿ ಬರ್ತದೆ ಅದನ್ನು ಒಂದೇ ಜನ್ಮವೆಂದೇ ತಿಳಿದುಕೊಳ್ಳಬೇಕಾಗುತ್ತದೆ. ಅದಕ್ಕೆ ಈ ಉದಾಹರಣೆಯೇ ಆಗ್ಬೇಕೆಂದಿಲ್ಲ. ಮಹಾಭಾರತದ ಕರ್ಣನ ಉದಾಹರಣೆಯೇ ಇದೆಯಲ್ಲ ಅವನನ್ನು ಕುಂತಿ ಹೆತ್ತಳೆಂಬುದಕ್ಕೆ ಯಾವ ಪ್ರಾಧಾನ್ಯವೂ ಇಲ್ಲ. ಅವನು ಸೂತ ಪುತ್ರನಾಗಿಯೇ ಬದುಕಿದ್ದು ಕರ್ಮದ ಕಾರಣದಿಂದ’
`ಆದರೂ ಅವನು ಕುಂತಿಯ ಹೊಟ್ಟೆಯಲ್ಲಿ ಹುಟ್ಟಿದ ಎನ್ನವುದು ಕೂಡ ಒಂದು ಸತ್ಯ ತಾನೆ ಅವನಿಗೆ ಜನ್ಮವಿತ್ತವಳು ಅವಳೇ ಅಲ್ಲವೆ’
`ಹೆರುವುದು ಅಂದರೆ ಜನ್ಮ ಕೊಡುವುದು ಎನ್ನಬಹುದಾದರೆ, ನೀವನ್ನೋದು ಸರಿ. ಆದರೆ ಜನ್ಮವೆನ್ನುವುದು ನಮ್ಮ ಸಮಗ್ರವಾದ ಜೀವನಾನುಭವಕ್ಕೆ ಹೊರತು ಬರೀ ಹುಟ್ಟುವುದಕ್ಕೆ ಅಲ್ಲ ತಾನೆ ಹೆತ್ತು ರಸ್ತೆಯಲ್ಲಿ ಎಸೆದ ಮಾತೆಯನ್ನು ಜನ್ಮ ಕೊಟ್ಟಳು ಅನ್ನುವುದು ಸರಿಯಾಗುವುದಿಲ್ಲ. `ಹೆತ್ತಳು’ ಎಂದಷ್ಟೇ ಹೇಳಬಹುದು. ಜನ್ಮ ಕೊಟ್ಟಳು ಎನ್ನುವುದಕ್ಕೆ ಇನ್ನೂ ವಿಶಾಲವಾದ ಅರ್ಥ ಇರಬೇಕಲ್ವ’ ಎಂದು ಪಾರ್ವತಿ ಮೆತ್ತಗೆ ನಕ್ಕು, `ಜನ್ಮ-ಪುನರ್ಜನ್ಮ ವಿಮರ್ಶೆ ಆಮೇಲೆ ಮಾಡೋಣ. ಈಗ ನಿಮ್ಮ ಕಾಂತಾವರದ ಸಂದರ್ಶನದ ಬಗ್ಗೆ ಹೇಳಿ’
`ಅದನ್ನೇ ಹೇಳತೊಡಗಿದ್ದೆನಲ್ಲಾ. ಆದರೆ ಇಡೀ ಕತೆಯನ್ನು ಒಮ್ಮೆಲೇ ಹೇಳು ಮುಗಿಸಲು ಸಾಧ್ಯವಿಲ್ಲ. ರಾಮಮಾಸ್ತರರ ಕತೆ, ಅವರ ಮಗನ ಕತೆ ಬಹಳ ದೀರ್ಘವಾಗಿದೆ’
`ಅಂದರೆ ಯಾವ ಕತೆ ಹದಿನಾರು ವರ್ಷಗಳ ಹಿಂದಿನ ಕತೆಯೇ ಆ ಮೇಲಿನ ಕತೆಯೆ’
`ಎರಡೂ’
`ಅಂದರೆ ಅದನ್ನೆಲ್ಲ ಅವರು ನಿಮಗೆ ಹೇಳಿದರೆ’
`ಹೌದು’
`ಅಷ್ಟು ದೀರ್ಘವಾಗಿದ್ದರೆ ಅವರು ಅಷ್ಟು ಬೇಗನೆ ಹೇಗೆ ಹೇಳಿ ಮುಗಿಸಿದ್ರು’
`ಅವರು ಹೇಳಿದ್ದು ಸ್ವಲ್ಪ. ಹೆಚ್ಚಿನ ಕತೆಯೆಲ್ಲ ನನಗೇ ಗೊತ್ತು. ಹೇಗೆ ಅಂದ್ರೆ ನಾನೇ ಅವರ ಮಗ’
`ಏನು, ನೀವು ಅವರ ಮಗನೇ’ ಪಾರ್ವತಿ ಬೆರಗಾಗಿ ಕೇಳಿದಳು.
`ಹೌದು. ನಾನೇ ಅವರ ಮಗ ಶಂಕರ’
`ನಂಗೆ ತಾಯ್ತಂದೆ ಯಾರೂ ಇಲ್ಲ, ನಾನು ಅನಾಥ ಅಂದಿದ್ದಿರಲ್ಲ ಮತ್ತೆ’
`ಹಾಗೆ ಹೇಳಬೇಕಾದ ಅಗತ್ಯವಿತ್ತು’
`ಏನು’
`ಹಾಗಾದ್ರೆ ಕೇಳು ಹೇಳ್ತೀನಿ, ಕೇಳಲು ಸಿದ್ಧಳಿದ್ದೀಯ’
`ಹೌದು, ಹೇಳಿ’
`ನೀನು ಈ ರಾತ್ರಿಯ ನಿದ್ರೆಯನ್ನು ಬಿಡ್ಬೇಕಾಗ್ತದೆ’
`ಪರವಾಗಿಲ್ಲ. ನಿಮಗೆ’
`ನನಗೆ ನಿದ್ದೆ ಬರುತ್ತಿಲ್ಲ’
`ಹಾಗಾದರೆ ಸರಿ ಹೇಳಿ’
ಒಂದು ಕ್ಷಣ ತಡೆದು ಶಂಕರ,
`ನೀನು ಒತ್ತಾಯಿಸುತ್ತಿರುವೆ ಎಂದಲ್ಲ. ನಾನೇ ಈ ಕತೆಯನ್ನು ನಿನಗೆ ಹೇಳಬೇಕಾದ್ದು ನನ್ನ ಧರ್ಮ. ಯಾಕೆಂದರೆ, ನಾನು ಇದುವರೆಗೆ ಮರೆಮಾಚಿದ್ದ ಒಂದು ಸತ್ಯವನ್ನು ಈ ಕತೆಯ ಮೂಲಕ ಮಾತ್ರವೆ ನಿನಗೆ ತಿಳಿಸಬಹುದಾಗಿದೆ. ನಾನು ಹೇಳಿದ ಸುಳ್ಳಿನ ಸಹಿತ ನನಗೆ ಜೀವಿಸಲು ಅಸಾಧ್ಯವಾಗದಂಥ ಸ್ಥಿತಿ ನನಗೆ ಬಂದೊದಗಿದೆ. ನನ್ನಂಥವರು ಮುಂಬಯಿ ನಗರದಲ್ಲಿ ಎಷ್ಟೋ ಇರಬಹುದು. ಯಾರೋ ಆಗಿದ್ದು ಇನ್ಯಾರೋ ಆದವರು, ಏನೋ ಆಗಿ ಇನ್ನೇನೋ ಆದವರು ಸಾವಿರಾರು ಮಂದಿ ಇರಬಹುದು. ಅವರೆಲ್ಲ ಜೀವನದ ಭದ್ರತೆಗೋಸ್ಕರ ಸುಳ್ಳಿನೊಂದಿಗೇ ಜೀವಿಸುತ್ತಿರಬಹುದು. ಆದರೆ ನಾನು ಏನಾಗಿದ್ದೆ, ಏನಾದೆ ಎಂಬುದನ್ನು ಇನ್ನು ಮುಂದೆ ಮುಚ್ಚಿಡಲು ಸಾಧ್ಯವಿಲ್ಲ’ ಎಂದ. ಅವನ ಮಾತಿನಲ್ಲಿ ಭಾವೋದ್ವೇಗವಿತ್ತು.
ಅವನು ಭಾವೋದ್ವೇಗಕ್ಕೊಳಗಾದುದನ್ನು ಮೊತ್ತಮೊದಲ ಬಾರಿಗೆ ಕಂಡ ಪಾರ್ವತಿ ಅವನ್ನನ್ನೇ ನೋಡುತ್ತಾ ಕುಳಿತಳು.
`ಕಾಂತಾವರ ಎಲಿಮೆಂಟರಿ ಶಾಲೆಯ ಹೆಡ್ಮಾಸ್ತರರಾದ ರಾಮಭಟ್ಟರಿಗೆ ಒಬ್ಬನೇ ಮಗ. ಅವನ ಹೆಸರು ಶಂಕರ. ಹತ್ತನೆಯ ವಯಸ್ಸಿನಲ್ಲಿ ಶಂಕರ ತನ್ನ ತಾಯಿಯನ್ನು ಕಳೆದುಕೊಂಡಿದ್ದ. ಆಮೇಲೆ ಮನೆ ಕೆಲಸಕ್ಕೆ ಬರುತ್ತಿದ್ದ ಹೆಂಗಸಿಗೆ ಮತ್ತು ರಾಮಭಟ್ಟರಿಗೆ ದೈಹಿಕ ಸಂಬಂಧ ಬೆಳೆದು ಅವಳು ಗರ್ಭಿಣಿಯಾದಳು. ಅವಳು ಹೆತ್ತಳು. ಮಗು ಉಳಿಯಲಿಲ್ಲ. ವಿಧವೆಯಾಗಿದ್ದ ಅವಳಿಗೆ ಮೊದಲೇ ಒಬ್ಬಳು ಮಗಳಿದ್ದಳು. ರಾಮಮಾಸ್ತರು ಅವಳನ್ನೂ ಅವಳ ಮಗುವನ್ನೂ ತನ್ನ ಹೆಂಡತಿ ಮತ್ತು ತನ್ನ ಮಗು ಎಂಬಂತೆ ನೋಡಿಕೊಂಡರು. ಇದು ಶಂಕರನ ಹೃದಯದಲ್ಲಿ ಒಂದು ದುಃಖದ ಕಡಲನ್ನು ನಿರ್ಮಿಸಿತು. ಅವನು ತಂದೆಯ ಮೇಲೆ ಮತ್ತು ಆ ಕೆಲಸದಾಕೆಯ ಮೇಲೆ ಕ್ರೋಧದಿಂದ ಉರಿಯತೊಡಗಿದ. ಆದರೆ ಕ್ರಮೇಣ ಬುದ್ಧಿ ಬಲಿತಂತೆ ಅವನ ದುಃಖ, ಕ್ರೋಧ ಕಡಿಮೆಯಾಗಿ ತಂದೆಯನ್ನು ಮಾನವೀಯ ದೃಷ್ಟಿಯಿಂದ ಕಾಣತೊಡಗಿದ. ಅವನು ಕಾಂತಾವರದ ಎಲಿಮೆಂಟರಿ ಶಾಲೆಯಲ್ಲಿ ಐದನೇ ಕ್ಲಾಸಿನವರೆಗೆ ಓದಿ, ಹತ್ತಿರದ ಬಾನೂರು ಹಯರ್ ಎಲಿಮೆಂಟರಿ ಶಾಲೆಯಲ್ಲಿ ಏಳನೇ ದರ್ಜೆ ಮುಗಿಸಿ ಮೂಡಬಿದಿರೆಯ ಹೈಸ್ಕೂಲಿಗೆ ಹೋಗತೊಡಗಿದ. ಆಗ ಕಾಸಿಮ್ ಎಂಬ ನೆರೆಮನೆಯ ಹುಡುಗ ಮತ್ತು ಶಂಕರನ ನಡುವೆ ಸ್ನೇಹ ಬೆಳೆದು ಅವರು ಬಹಳ ಆತ್ಮೀಯ ಸ್ನೇಹಿತರಾದರು. ಅವರು ಯಾವಾಗಲೂ ಜೊತೆಯಾಗಿಯೇ ಶಾಲೆಗೆ ಹೋಗುತ್ತಿದ್ದರು’
ಶಂಕರ ತುಸು ನಿಧಾನಿಸಿ, ಮುಂದಿನ ಕತೆಯನ್ನು ಹೇಳಿದ. ಅಚ್ಚಮ್ಮಳ ಗಂಡ ಸತ್ತುದು, ಅವಳ ಬಡತನ, ಅವಳಿಗೆ ಅಬ್ಬೋಕರೆ ಸಹಾಯ ಮಾಡುತ್ತಿದ್ದುದು, ಊರವರು ಹುಟ್ಟಿಸಿದ ಸುಳ್ಳು ಸುದ್ದಿ, ಅಬ್ಬೋಕರೆ ಅಚ್ಚಮ್ಮನ ಮಗನಿಗೆ ಕೆಲಸ ಕೊಡಿಸಿದ್ದು, ಅವನ ಹೆಂಡತಿ ಫಾತಿಮಳ ಹೃದಯ ವೈಶಾಲ್ಯ ಎಲ್ಲವನ್ನೂ ಎಳೆಎಳೆಯಾಗಿ ವಿವರಿಸಿ ಹೇಳಿದ. ಶಂಕರ ಮತ್ತು ಕಾಸಿಮನ ನಡುವೆ ಎಷ್ಟೊಂದು ಅನ್ಯೋನ್ಯವಿತ್ತು ಎಂಬುದನ್ನು ವಿವರಿಸಿದ. ಇಬ್ಬರೂ ಓದುವುದರಲ್ಲಿ ಚುರುಕಾಗಿದ್ದು ಒಂದೇ ಧರ್ಮದವರಂತೆ ಸ್ನೇಹದಿಂದಿದ್ದರು ಎಂದು ಹೇಳಿದ. ಕೊನೆಗೆ ಅಚ್ಚಮ್ಮನ ಮಗಳು ಕಾವೇರಿಯ ಆತ್ಮಹತ್ಯೆ, ಅಬ್ಬೋಕರೆಯ ಅಂಗಡಿಯಲ್ಲಿ ನಡೆದು ಹತ್ಯಾಕಾಂಡ, ಅಬ್ಬೋಕರೆಯ ಅಂಗಡಿ ಅಗ್ನಿಗಾಹುತಿಯಾದುದು, ಶಂಕರ ಮತ್ತು ಕಾಸಿಂ ಊರು ಬಿಟ್ಟು ಓಡಿಹೋಗಲು ನಿರ್ಧರಿಸಿದ್ದು ಎಲ್ಲವನ್ನೂ ಹೇಳಿದ.
`ಇಬ್ಬರೂ ಕಡೂರಿನಲ್ಲಿ ರೈಲು ಹತ್ತಿದರು. ಮುಂಬಯಿಯಲ್ಲಿ ತಾವು ಏನೇನು ಮಾಡಬೇಕು ಎಂದು ಸಮಾಲೋಚಿಸಿದರು. ಆದರೆ ರೈಲು ಪ್ರಯಾಣ ಆರಂಭವಾದಂದೇ ಸಂಜೆ ಕಾಸಿಮನಿಗೆ ಜ್ವರ ಬರತೊಡಗಿತು. ಪೂನಾ ತಲಪುವಷ್ಟರಲ್ಲಿ ಜ್ವರ ವಿಷಮಾವಸ್ಥೆಗೆ ತಲಪಿತು. ಶಂಕರನಿಂದ ಏನೂ ಮಾಡಲಾಗಲಿಲ್ಲ. ಅಂತೂ ಮುಂಬಯಿ ತಲಪಿದರು. ಮುಂಬಯಿ ಸೆಂಟ್ರಲ್ ಸ್ಟೇಷನಿನಲ್ಲಿಳಿದು ಎರಡನೇ ದರ್ಜೆ ಪ್ರಯಾಣಿಕರ ವೈಟಿಂಗ್ ರೂಮಿನಲ್ಲಿ ತಂಗಿದರು. ಬೆಳಗಾಗುವಷ್ಟರಲ್ಲಿ ಜ್ವರ ನೆತ್ತಗೇರಿ ಕಾಸಿಮ್ ಸತ್ತುಹೋದ. ಭಯಗ್ರಸ್ಥನಾದ ಶಂಕರ ಏನು ಮಾಡುವುದೆಂದರಿಯದ ಗೊಂದಲದಲ್ಲಿ ಅಲ್ಲಿಂದೆದ್ದು ಹೊರಟುಬಿಟ್ಟ. ನಡೆನಡೆದು ಬಳಲಿ ಒಂದು ಹೋಟೆಲ್ ಹೊಕ್ಕು ಕಾಫಿ ಕುಡಿದು ಬಿಲ್ ತೆರಲು ಕೌಂಟರ್ ಬಳಿ ಬಂದಾಗ `ನಾನು ಅನಾಥ ಮುಂಬಯಿಗೆ ಓಡಿಕೊಂಡು ಬಂದಿದ್ದೇನೆ. ಏನಾದರೂ ಕೆಲಸ ಕೊಡಿ’ ಎಂದ. ಆ ಹೋಟೆಲಿನ ಯಜಮಾನರೇ ಅನಂತಭಟ್ಟರು’ ಎಂದು ಶಂಕರ ಕತೆ ಮುಗಿಸಿದ.
ತನ್ಮಯಳಾಗಿ ಅವನ ಕತೆ ಕೇಳುತ್ತಾ ಕುಳಿತಿದ್ದ ಪಾರ್ವತಿಯನ್ನು ನೋಡಿ ಶಂಕರ ಮುಗುಳ್ನಕ್ಕು ನುಡಿದ,
`ಸುಳ್ಳು ಹೇಳಿದ್ದಕ್ಕೆ ನೀನು ನನ್ನನ್ನು ಕ್ಷಮಿಸಬೇಕು ಪಾರ್ವತಿ’
`ನಾನು ಕ್ಷಮಿಸಬೇಕಾದ ಅಥವಾ ಕ್ಷಮಿಸದಿರಬೇಕಾದ ಸುಳ್ಳೇನೂ ಅದಲ್ಲ. ಬದುಕಿ ಉಳಿದುಕೊಳ್ಳಲು ನೀವು ಹಾಗೆ ಹೇಳಲೇಬೇಕಾಗಿತ್ತು ಎಂದು ನಾನು ಅರ್ಥಮಾಡಿಕೊಳ್ಳಬಲ್ಲೆ’
`ಉಳಿದುಕೊಳ್ಳಲು ಮಾತ್ರವಲ್ಲ. ಒಂದು ಜನ್ಮವನ್ನು ಮುಗಿಸಿ ಮತ್ತೊಂದು ಜನ್ಮವನ್ನು ಆರಂಭಿಸಲು ನಾನು ಸುಳ್ಳು ಹೇಳಬೇಕಾಗಿತ್ತು’
`ಅದು ನಿಜ. ಆ ಮೇಲಾದರೂ ನೀವು ನಿಮ್ಮ ತಂದೆಯನ್ನು ಕಾಣಲು ಯಾಕೆ ಹೋಗಲಿಲ್ಲ’
`ಆ ಮೇಲೆ ಅಂದರೆ ಯಾವಾಗ’
`ನಿಮ್ಮ ಜೀವನ ಒಂದು ನೆಲೆಗೆ ಬಂದಮೇಲೆ’
`ನನ್ನ ಜೀವನ ನೆಲೆಗೆ ಬಂದುದು ಯಾವಾಗ ಅಂತ ಹೇಗೆ ಹೇಳಲಿ’
`ನಿಮಗೆ ಹೋಟೆಲಲ್ಲಿ ಒಳ್ಳೆಯ ಸಂಬಳ ದೊರೆಯತೊಡಗಿದ ಮೇಲೆ ಅಥವಾ ನೀವು ಹೋಟೆಲು ಕೆಲಸಬಿಟ್ಟು ಹೈಸ್ಕೂಲು ಅಧ್ಯಾಪಕರಾದಾಗ’
`ಇಲ್ಲ. ನನ್ನ ಜೀವನ ನೆಲೆಗೆ ಬಂದುದು ನಾನು ನಿನ್ನನ್ನು ಮದುವೆಯಾದ್ಮೇಲೆ’ ಶಂಕರ ಮುಗುಳ್ನಕ್ಕ.
`ಆ ಅರ್ಥದಲ್ಲಿ ನಾನು ಹೇಳಿಲ್ಲ’
`ಆರು ವರ್ಷಗಳ ಹಿಂದೆ ನಿನ್ನನ್ನು ಕಂಡಾಗ ಏನೆಂದುಕೊಂಡೆ ಗೊತ್ತೆ’
`ಏನು’
`ನಾನು ಮದುವೆಯಾಗುವುದು ಈ ಹುಡುಗಿಯನ್ನೇ ಎಂದು’
`ನನಗೂ ಗೊತ್ತಾಗಿತ್ತು ಬಿಡಿ’ ಪಾರ್ವತಿ ನಾಚಿಕೊಂಡೇ ಮುಗುಳ್ನಕ್ಕಳು.
`ಯಾವಾಗ’ ಶಂಕರ ಕೇಳಿದ.
`ಆರು ವರ್ಷದ ಹಿಂದೆ ಅಲ್ಲದಿದ್ದರೂ ಆಮೇಲೆ ಯಾವತ್ತೋ ಒಂದು ದಿನ ನನಗೆ ಹಾಗನಿಸಿತ್ತು’
`ನಿನಗೆ’
`ಅಂದರೆ’
`ಅಂದರೆ, ಅದು ನನ್ನ ಮನಸ್ಸೇನಾಗಿದ್ದರಬಹುದು ಎಂಬುದರ ಬಗ್ಗೆ ನಿನಗೆ ಅಂದು ತೋರಿದ್ದು. ನನ್ನನ್ನು ಕಂಡಾಗ ನಿನಗೇನನಿಸಿತು ಅಂತ ಹೇಳಲಿಲ್ಲ ನೀನು’
`ನನ್ನನ್ನು ಕಂಡ ನಿಮಗೇನನಿಸಿತು ಅಂತ ಹೇಳಿ. ಅಂದರೆ ನನ್ನ ಮನಸ್ಸೇನಾಗಿದ್ದಿರಬಹುದು ಎಂಬ ಬಗ್ಗೆ ನಿಮಗೇನನಿಸಿತು ಅಂತ’
`ನಂಗೇನೂ ತಿಳಿಯಲಿಲ್ಲ. ಭಾರತೀಯ ಹೆಣ್ಣಿನ ಹೃದಯದಲ್ಲಿ ಪ್ರೇಮಾಂಕುರವಾದುದನ್ನು ಕಂಡು ಹಿಡಿಯುವ ಯಂತ್ರ ಇನ್ನು ತಯಾರಾಗಬೇಕಷ್ಟೆ’ ಎಂದು ಶಂಕರ ನಕ್ಕು, `ಅದು ನನಗೆ ತಿಳಿಯದು. ಆದರೆ ನೀನು `ನನ್ನನ್ನು ಕಂಡಾಗಲೆಲ್ಲ ನಿಮಗೇನನಿಸುತ್ತಿತ್ತು’ ಎಂಬ ಪ್ರಶ್ನೆಯನ್ನು ಕೇಳಿದರೆ ಉತ್ತರ ಹೇಳಬಲ್ಲೆ’ ಎಂದ.
`ಏನನಿಸುತ್ತಿತ್ತು’
`ಹೇಳಬಲ್ಲೆ. ಹೇಳೋದಕ್ಕೆ ನಾಚಿಕೆಬಿಡದು. ದೀಪ ಆರಿಸಲೆ’
`ತುಂಬಾ ಕೆಟ್ಟುಹೋಗಿದ್ದೀರಿ ನೀವು!’ ಪಾರ್ವತಿ ಹುಸಿ ಕೋಪ ಪ್ರಕಟಿಸಿದಳು.
`ಒಳ್ಳೆಯವನಾಗೋ ಪ್ರಯತ್ನ ನನ್ನದು’
`ಹೇಗೆ’
`ಕಾಸಿಂ ನನ್ನ ಕಣ್ಣ ಮುಂದೆಯೇ ಪ್ರಾಣಬಿಟ್ಟ. ನಾವು ಜೀವದ ಗೆಳೆಯರಾಗಿದ್ದೆವು, ಆದರೆ ನನ್ನಿಂದ ಏನೂ ಮಾಡಲಾಗಲಿಲ್ಲ. ನಾನು ಸ್ವಾರ್ಥಿಯಾಗಿ, ಹೇಡಿಯಾಗಿ ಅವನ ಹೆಣವನ್ನು ಬಿಟ್ಟು ಓಡಿಹೋದೆ. ನಾನು ಅನ್ಯಾಯ ಮಾಡಿದೆ. ನಾನು ಮಾಡಿದ್ದು ಸರಿಯಲ್ಲ ಎಂದು ನನಗೆ ಆಗಾಗ ಅನಿಸುತ್ತಿತ್ತು. ಅವನು ಸಾಯೋ ಬದಲು ನಾನು ಸಾಯಬಾರದಾಗಿತ್ತೆ ಎಂದು ಅನಿಸುತ್ತಿತ್ತು’
`ಆಗ ನೀವು ಚಿಕ್ಕವರಿದ್ದಿರಿ. ನಿಮಗೆ ಪ್ರಪಂಚ ಜ್ಞಾನವಿರಲಿಲ್ಲ. ಅವನಿಗೆ ನೀವು ಏನೂ ಅನ್ಯಾಯ ಮಾಡಲಿಲ್ಲ. ಮತ್ತೆ ಯಾರಾದರೂ ಏನಾದರೂ ಒಂದು ವ್ಯವಸ್ಥೆ ಮಾಡಿಯೇ ಮಾಡ್ತಾರೆ’ ಪಾರ್ವತಿ ಗಂಭೀರ ಭಾವದಲ್ಲಿ ನುಡಿದಳು.
`ಹೌದು. ಆಮೇಲೆ ನಾನು ಪ್ರಬುದ್ಧನಾದ ಮೇಲೆ, ಹಾಗೇ ಅಂದುಕೊಂಡೆ. ಹೆಣಕ್ಕೆ ಏನಾಗಬೇಕು ಅದರಿಂದ ಇತರರಿಗೆ ತೊಂದರೆಯಾಗದ ರೀತಿಯಲ್ಲಿ ಒಂದು ವ್ಯವಸ್ಥೆ ಆಗಬೇಕು ಅಷ್ಟೆ. ಸ್ನೇಹ, ಸಂಬಂಧ ಎಲ್ಲಾ ಪ್ರಾಣ ಹೋಗುವ ಕ್ಷಣದ ತನಕ. ಆಮೇಲೆ ಏನೂ ಇಲ್ಲ. ಇದ್ದರೆ ನೆನಪು ಮಾತ್ರ ಎಂದು ನನ್ನನ್ನು ನಾನು ಸಮಾಧಾನ ಮಾಡಿಕೊಂಡೆ’
ಕೆಳಗೆ ಹಜಾರದಲ್ಲಿ ಗೋಡೆ ಗಡಿಯಾರ ಎರಡು ಬಾರಿ ಬಡಿದ ಸದ್ದು ಕ್ಷೀಣವಾಗಿ ಬಡಿದುದನ್ನು ಕೇಳಿ ಮೇಜಿನ ಮೇಲಿದ್ದ ವಾಚನ್ನು ತೆಗೆದು ನೋಡಿ,
`ಗಂಟೆ ಎರಡು’ ಎಂದಳು ಪಾರ್ವತಿ.
`ಇನ್ನು ಮಲಕ್ಕೊಳ್ಳೋಣವೆ’ ಶಂಕರನೆಂದ.
`ಸರಿ’ ಎಂದು ಪಾರ್ವತಿ ಹಾಸುಗೆಗೆ ಹಾಕಿದ್ದ ಹಾಸನ್ನು ಸರಿಪಡಿಸುತ್ತಾ `ಹಾಗಿದ್ದರೆ ನಿಮ್ಮ ತಂದೆಯವರನ್ನು ನೀವು ಕಾಣಲು ಹೋಗ್ಬೇಕಲ್ಲ’ ಎಂದಳು.
`ಈ ಪ್ರಶ್ನೆಯನ್ನು ಶಂಕರ ನಿರೀಕ್ಷಿಸಿರಲಿಲ್ಲ. ಒಂದು ಕ್ಷಣ ಏನು ಹೇಳಬೇಕೆಂದವನಿಗೆ ತೋರಲಿಲ್ಲ. ತನಗಾದ ಗೊಂದಲವನ್ನು ತೋರ್ಪಡಿಸಿಕೊಳ್ಳದೆ ಅವನು ಅವಳ ಹಿಂದಿನಿಂದ ಬರುತ್ತಾ,
`ಹೌದು, ಹೋಗ್ಬೇಕು’ ಎಂದ.
`ಯಾವಾಗ’
`ನಾಳೆ ತೀರ್ಮಾನಿಸೋಣ. ಸದ್ಯಕ್ಕೆ ಈ ಕತೆ ರಹಸ್ಯವಾಗಿಯೇ ಇರಲಿ’ ಎಂದ.
ಅವನು ಹಾಸಿಗೆಯಲ್ಲಿ ಮಲಕ್ಕೊಂಡ. ಪಾರ್ವತಿ ದೀಪ ಆರಿಸಿ ಬಂದು ಅವನ ಪಕ್ಕದಲ್ಲಿ ಮಲಗಿದಳು.
ಅವನನ್ನು ತಬ್ಬಿಹಿಡಿದುಕೊಂಡು ಮಲಗಿದ ಪಾರ್ವತಿ ಐದೇ ನಿಮಿಷದಲ್ಲಿ ನಿದ್ರಾವಶಳಾದಳು. ಆದರೆ ಶಂಕರನಿಗೆ ಬೇಗನೇ ನಿದ್ದೆ ಬರುವಂತೆ ತೋರಲಿಲ್ಲ. ಈ ರಾತ್ರಿ ತನಗೆ ನಿದ್ದೆ ಬರುವಂತಿಲ್ಲವೇನೊ ಎಂದುಕೊಂಡ.
ಬೆಳಿಗ್ಗೆ ಐದು ಗಂಟೆಯ ಹೊತ್ತಿಗಷ್ಟೆ ನಿದ್ದೆಯಲ್ಲಿ ಅವನ ಕಣ್ಣುಗಳು ಮುಚ್ಚಿಕೊಂಡುದು.
   
ಬೆಳಿಗ್ಗೆ ಶಂಕರ ಎಚ್ಚರಗೊಂಡಾಗ ಗಂಟೆ ಎಂಟು ಕಳೆದಿತ್ತು.
ಮುಖಕ್ಷೌರ ಮುಗಿಸಿ ಸ್ನಾನಮಾಡಿ, ಕಾಫಿತಿಂಡಿ ತೀರಿಸಿದಾಗ ಒಂಬತ್ತೂವರೆ ಗಂಟೆಯಾಯಿತು.
`ನಾನೊಮ್ಮೆ ಕಾರ್ಕಳಕ್ಕೆ ಹೋಗಿ ಬರ್ತೀನಿ’ ಅವನೆಂದ.
`ನಾನೂ ಬರಲೆ’ ಅವಳು ಕೇಳಿದಳು.
`ಬೇಡ. ನಾವು ಇನ್ನೊಂದು ದಿನ ಹೋಗೋಣ. ಗೋಮಟನನ್ನ ನೋಡೋದಕ್ಕೆ. ಇವತ್ತು ನಾನು ಕಾಸಿಮನ ತಂದೆಯನ್ನು ಕಂಡು ಬರುತ್ತೇನೆ’
`ಎಲ್ಲಿದ್ದಾರೆ ಅವರು’
`ಕಾರ್ಕಳದಲ್ಲಿ ಎಲ್ಲೋ ಬಂಧುಗಳ ಮನೇಲಿದ್ದಾರಂತೆ’
`ಬೇಗನೇ ಬರ್ತೀರಲ್ಲ’
ಸಂಜೆಯೊಳಗೆ ಬಂದ್ಬಿಡ್ತೀನಿ’
 
ಕಾರ್ಕಳದಲ್ಲಿ ಬಸ್ಸಿನಿಂದಿಳಿದ ಶಂಕರ ನೇರವಾಗಿ ರೆಹಮಾನ್ ಸಾಹೇಬರ ಅಂಗಡಿಗೆ ಬಂದ.
ಅಂಗಡಿಯಲ್ಲಿ ರೆಹಮಾನ್ ಸಾಹೇಬರಿರಲಿಲ್ಲ. ಒಬ್ಬ ಸುಮಾರು ಇಪ್ಪತ್ತರ ಹರೆಯದ ಯುವಕ ಕುಳಿತಿದ್ದ.
`ರೆಹಮಾನ್ ಸಾಹೇಬರಿಲ್ವೆ’ ಶಂಕರ ಕೇಳಿದ.
`ಮನೇಲಿದ್ದಾರೆ. ಏನಾಗ್ಬೇಕಾಗಿತ್ತು’
`ಅವರನ್ನೊಮ್ಮೆ ಕಾಣ್ಬೇಕಾಗಿತ್ತು’
`ನೀವು ಯಾರು’
`ನಾನು ಮುಂಬಯಿಯಲ್ಲಿದ್ದೇನೆ. ನೀವು ರೆಹಮಾನ್ ಸಾಹೇಬರ ಮಗನೆ’
`ಹೌದು’
`ನಿಮ್ಮ ಮನೆಯಲ್ಲಿ ಅಬ್ಬೋಕರೆ ಎಂಬ ಮುದುಕರಿದ್ದಾರೆಯೆ’
`ಹೌದು ಇದ್ದಾರೆ’
`ನಾನು ಅವರ ಮಗ’
`ಯಾರು ಕಾಸಿಮ್’ ಅವನು ಆಶ್ಚರ್ಯದಿಂದ ಕೇಳಿದ.
`ಹೌದು’
“ಬನ್ನಿ. ಮನೆಗೆ ಹೋಗೋಣ’ ಎಂದು ಯುವಕ ಅಂಗಡಿಯ ಕೆಲಸದಾಳಿನೊಡನೆ, `ನೋಡಿಕೊ, ಈಗ ಬಂದೆ’ ಎಂದು ಶಂಕರನನ್ನು ಕರೆದುಕೊಂಡು ಮನೆಗೆ ಬಂದ.
ಹಿಂದಿನ ಕಾಲದಲ್ಲಿ ಅವಿಭಕ್ತರ ಕುಟುಂಬದ್ದಾಗಿದ್ದ ಭಾರೀ ದೊಡ್ಡ ಮನೆ. ಈಗಲೂ ಮನೆಯ ತುಂಬಾ ಜನಗಳಿರುವಂತೆ ಅನಿಸಿತು. ರೆಹಮಾನ್ ಸಾಹೇಬರಿಗೆ ಇಬ್ಬರು ಹೆಂಡಿರು. ಒಟ್ಟು ಹತ್ತು ಹದಿನೈದು ಮಕ್ಕಳಿರಬೇಕು. ಈಗ ಆ ಮಕ್ಕಳಿಗೆ ಮಕ್ಕಳು ಆಗಿ ಒಮ್ಮೆ ಶಿಥಿಲವಾದ ಅವಿಭಕ್ತ ಕುಟುಂಬ ವ್ಯವಸ್ಥೆ ಮತ್ತೂ ಬೆಳೆದಿರಬಹುದು ಎಂದನಿಸಿತು ಶಂಕರನಿಗೆ.
`ರೆಹಮಾನ್ ಸಾಹೇಬರ ಮಗ ಮಜೀದನೊಡನೆ ಶಂಕರ ಮನೆಯೊಳಕ್ಕೆ ಹೊಕ್ಕ.
ಉತ್ಸಾಹಭರಿತನಾಗಿದ್ದ ಮಜೀದ ಅವನನ್ನು ನೇರವಾಗಿ ಮನೆಯ ಕೊನೆಗಿದ್ದ ಒಂದು ಕೋಣೆಯೊಳಗೆ ಕರೆದುಕೊಂಡು ಹೋಗಿ,
`ಕಾಕ, ನೋಡಿ! ಯಾರು ಬಂದಿದ್ದಾರೆ ನೋಡಿ!’
ಶಂಕರ ಬಾಗಿಲಲ್ಲಿ ನಿಂತು ಒಳ ನೋಡಿದ.
ಒಂದು ಕ್ಷಣ, ಅದು ತನ್ನ ತಂದೆಯೆಂದು ನಂಬುವುದೇ ಅವನಿಗೆ ಕಷ್ಟವಾಯಿತು. ಆತ ಹಾಸಿಗೆಗಂಟಿಕೊಂಡಿರುವನೋ ಎಂಬಂತೆ ಮಲಗಿದ್ದ. ಉರುಟಾದ ದೊಡ್ಡ ಮುಖ ಬತ್ತಿ ಸುರುಟಿಹೋಗಿತ್ತು. ತಲೆ ಬೋಳಾಗಿತ್ತು. ಕಣ್ಣುಗಳು ಎಲ್ಲೋ ಆಳದಲ್ಲಿದ್ದುವು. ಇಡೀ ದೇಹ ಸೊರಗಿ ಕಡ್ಡಿಯಂತಾಗಿತ್ತು. ಹೊಟ್ಟೆ ಮಾತ್ರವೇ ಸ್ವಲ್ಪ ಉಬ್ಬಿಕೊಂಡಿತ್ತು.
`ಬಾಪ್ಪ, ನಾನು ಕಾಸಿಮ್’ ಎಂದು ಅವನು ತಂದೆಯ ಹಾಸಿಗೆಯಲ್ಲಿ ಕುಳಿತ.
ಮುದುಕನ ದೇಹದಲ್ಲಿ ಸ್ವಲ್ಪ ಸ್ಪಂದನ ಕಾಣಿಸಿತು.
`ಬಾಪ್ಪಾ ಬಾಪ್ಪಾ, ನಾನು ಕಾಸಿಮ್ ಬಂದಿದ್ದೇನೆ’ ಅವನು ಪುನಃ ಸ್ವಲ್ಪ ಗಟ್ಟಿಯಾದ ಸ್ವರದಲ್ಲಿ ಹೇಳಿದ.
ಅಬ್ಬೋಕರೆ ಪ್ರಯಾಸಪಟ್ಟು ಎದ್ದು ಕುಳಿತು,
`ಯಾರು ಕಾಸಿಮನೆ ಎಂದು ಕಣ್ಣುಗಳನ್ನು ಕಷ್ಟದಿಂದೆಂಬಂತೆ ತೆರೆದು ಅವನನ್ನು ನೋಡಿದ.
`ಹೌದು ನಾನು ಕಾಸಿಮ್’ ಶಂಕರನೆಂದ.
ಅಬ್ಬೋಕರೆ ಅವನನ್ನು ನೆಟ್ಟ ನೋಟದಿಂದ ದಿಟ್ಟಿಸಿ ತಟ್ಟನೆ ಗುರುತಿಸಿದವನಂತೆ,
`ಕಾಸಿಮ್, ಕೊನೆಗೂ ಬಂದೆಯಲ್ಲಾ’ ಎಂದು ಅವನನ್ನು ತಬ್ಬಿ ಹಿಡಿದುಕೊಂಡ. ಅವನ ಕಣ್ಣುಗಳಲ್ಲಿ ನೀರು ಉಕ್ಕಿತು. ಶಂಕರನೂ ಕಣ್ಣೊರಸಿಕೊಂಡ.
ಮಜೀದ ಮನೆಯೊಳಗೆ ಹೋದ.
`ಬಾಪ್ಪ ಹೇಗಿದ್ದಿ’ ಶಂಕರ ಅವನ ಮೈದಡವಿ ಕೇಳಿದ.
`ಇರೋದಿನ್ನೇನು ಮಗು, ಇವತ್ತು ನಾಳೆ ಅಂತ ಇದ್ದೇನೆ. ಈಗ ಒಂದು ತಿಂಗಳಿಂದ ಎದ್ದು ಓಡಾಡಲು ಆಗುತ್ತಿಲ್ಲ. ಉಂಡರೂ ಆಗುವುದಿಲ್ಲ. ಉಣದಿದ್ದರೂ ಆಗುವುದಿಲ್ಲ ಎಂಬ ಸ್ಥಿತಿ. ಕರುಳಿನಲ್ಲಿ ಏನೋ ಆಗಿದೆಯಂತೆ. ರೆಹಮಾನ್ ಸಾಹೇಬರು ನನ್ನನ್ನು ತನ್ನ ಮನೆಯವನಂತೆ ನೋಡಿಕೊಂಡಿದ್ದಾರೆ. ನನ್ನ ಆರೈಕೆಗೆ ಜನ ಮಾಡಿದ್ದಾರೆ’ ಎಂದು ಸ್ವಲ್ಪ ತಡೆದು, `ಅಂತೂ ಬಂದೆಯಲ್ಲಾ ಕಾಸಿಮ್. ನಿನ್ನನ್ನು ಕಾಣಲೆಂದೇ ಅಲ್ಲಾ ನನ್ನನ್ನು ಉಳಿಸಿದ್ದಾನೆ. ನಂಗೊತ್ತಿತ್ತು. ನೀನು ಒಂದು ದಿನ ಬಂದೇ ಬರುತ್ತಿ ಅಂತ, ರಾಮಮಾಸ್ತರು ಹೇಳ್ತಿದ್ರು ಕಾಸಿಮ ಬಂದೇ ಬರ್ತಾನೆ ಅಂತ. ಇನ್ನು ನಾನು ಸಂತೋಷದಿಂದ ಪ್ರಾಣ ಬಿಡ್ತೇನೆ, ಪ್ರಾಣ ಮಾತ್ರವೆ ಈಗ ಉಳಿದಿರುವುದು ಕಾಸಿಮ್’ ಎಂದು ಸ್ವಲ್ಪ ಹೊತ್ತು ಕಣ್ಣು ಮುಚ್ಚಿ ಕುಳಿತುಕೊಂಡ. ಅವನ ಕಣ್ಣುಗಳಿಂದ ನೀರು ಧಾರೆಯಾಗಿ ಅವನ ಕೆನ್ನೆಗಳ ಮೇಲೆ ಇಳಿಯಿತು. ಶಂಕರ ಬಟ್ಟೆ ತೆಗೆದುಕೊಂಡು ಅವನ ಮುಖವನ್ನು ಒರಸಿದ. ಅಬ್ಬೋಕರೆ ಅವನ ಕೈ ಹಿಡಿದುಕೊಂಡು, `ಎಲ್ಲಿದ್ದೆ ಕಾಸಿಮ್ ಇಷ್ಟು ವರ್ಷ ಏನು ಮಾಡ್ತಾ ಇದ್ದೆ ಯಾಕೆ ಊರಿಗೆ ಬರ್ಲಿಲ್ಲ ನೀನು’ ಎಂದು ಕೇಳಿದ.
`ನಾನು ಇಲ್ಲಿಂದ ಬೊಂಬಾಯಿಗೆ ಹೋದೆ ಬಾಪ್ಪಾ. ಬೊಂಬಾಯಿಯಲ್ಲಿ ಒಂದು ಹೋಟೆಲಲ್ಲಿ ಕೆಲಸಕ್ಕೆ ಸೇರಿಕೊಂಡೆ. ಆ ಮೇಲೆ ಓದು ಮುಂದುವರಿಸಿದೆ. ಬಿ.ಎ., ಎಂ.ಎ. ಮಾಡಿದೆ. ಪಿ.ಎಚ್.ಡಿ. ಕೂಡ ಮಾಡ್ಕೊಂಡೆ. ನಿನ್ನ ಆಸೆ ನಾನು ವಿದ್ಯಾವಂತನಾಗ್ಬೇಕು ಎಂದಾಗಿತ್ತಲ್ಲ ಆ ಆಸೆಯನ್ನು ನಾನು ಪೂರೈಸಿದೆ. ಅಂದ್ರೆ ಬಹುಶಃ ನನ್ನ ಆಸೆಯನ್ನು ನಾನು ಪೂರೈಸಿದೆ ಅಂದ್ಕೋಬಹುದು. ಈಗ ನಾನು ಮುಂಬಯಿಯಲ್ಲಿ ಯೂನಿವರ್ಸಿಟಿಯಲ್ಲಿ ಅಸಿಸ್ಟೆಂಟ್ ಪ್ರೊಫೆಸರ್ ಆಗಿರುವೆ’
ಅವನ ಮಾತನ್ನು ಕೇಳಿ ಅಬ್ಬೋಕರೆಯ ಮುಖದಲ್ಲಿ ದೊಡ್ಡ ಭಾವ ವ್ಯತ್ಯಾಸವೇನೂ ಕಾಣಿಸಲಿಲ್ಲ. ಅವನ ಹೃದಯದಲ್ಲಿ ಆನಂದದ ಲಹರಿಗಳೆದ್ದ ಲಕ್ಷಣವೂ ಕಾಣಿಸಲಿಲ್ಲ. ಈಗ ತಂದೆಗೆ ಅದೆಲ್ಲಾ ಏನೂ ಅಲ್ಲವಾಗಿರಬಹುದು. ಅವೆಲ್ಲ ಅರ್ಥಹೀನವಾದ ಸಂಗತಿಗಳಾಗಿರಬಹುದು. ಅಂದು ಅವನ ಮಗನಾಗಿದ್ದ ಕಾಸಿಮ ಇಂದೂ ಅವನಿಗೆ ಮಗನೇ ಆಗಿದ್ದರೂ, ಅಂದು ಮಗ ಅವನಿಗೆ ಏನಾಗಿದ್ದನೋ, ಇಂದೂ ಅದೇ ಆಗಿರುವನು ಎಂದು ಹೇಳುವಂತಿಲ್ಲ ಎಂದೆನಿಸಿತು ಶಂಕರನಿಗೆ.
`ನಿನಗೀಗ ಎಷ್ಟು ವಯಸ್ಸು’ ಅಬ್ಬೋಕರೆ ಕೇಳಿದ.
`ಮೂವತ್ತಮೂರು’
`ಮೂವತ್ತಮೂರು!’ ಎಂದು ಉದ್ಗರಿಸಿದ ಅಬ್ಬೋಕರೆ ತಟ್ಟನೆ ಜ್ಞಾಪಿಸಿಕೊಂಡು, `ರಾಮಮಾಸ್ತರ ಮಗ ಶಂಕರ ಮತ್ತು ನೀನು ಒಟ್ಟಿಗೆ ಹೋದಿರಲ್ಲ ಅವನೆಲ್ಲಿದ್ದಾನೆ’
`ಅವನೂ ಊರಿಗೆ ಬಂದಿದ್ದಾನೆ’
`ಹೌದೆ ಅಂದ್ರೆ ನೀವಿಬ್ರೂ ಒಟ್ಟಿಗೇ ಬಂದ್ರಾ’
`ಅವನೇ ನಾನು’
ಈಗ ಅಬ್ಬೋಕರೆಯ ಜರ್ಜರಿತ ದೇಹದಲ್ಲಿ ಪಕ್ಕನೆ ಒಂದು ಚಲನೆ ಕಾಣಿಸಿತು. ಅವನು ತನ್ನ ಪಕ್ಕದಲ್ಲಿ ಕುಳಿತಿದ್ದ ವ್ಯಕ್ತಿಯನ್ನು ಕಣ್ಣು ಬಿಟ್ಟು ನೋಡಿದ. ಆದರೆ ಅವನ ಮಬ್ಬು ಮಬ್ಬಾದ ದೃಷ್ಟಿಗೆ ಏನೊಂದೂ ಸ್ಪಷ್ಟವಾಗಿ ಕಾಣಿಸಲಿಲ್ಲ. `ನಾನು ಕಾಸಿಮ’ ನೆಂದು ಅವನೆಂದುದರಿಂದ ಅದು ಕಾಸಿಮನಂತೆ ಅವನಿಗೆ ಕಾಣಿಸಿತ್ತು. ಅಥವಾ ಹಾಗೆ ಅನಿಸಿತ್ತು. ಅದು ಕಾಸಿಮನೇ ಎಂದು ನಿರ್ಧರಿಸುವ ಶಕ್ತಿ ಅವನ ಕಣ್ಣುಗಳಲ್ಲಿರಲಿಲ್ಲ.
`ಏನು ಏನು ಹೇಳ್ತಾ ಇದ್ದಿ ನೀನು’ ಅಬ್ಬೋಕರೆ ಕೇಳಿದ.
`ಹೌದು ಬಾಪ್ಪಾ. ನಾನು ಶಂಕರನೂ ಹೌದು. ನಾನು ಮತ್ತು ಶಂಕರ ಒಟ್ಟಿಗೆ ಹೋದೆವು. ಶಂಕರ ಮುಂಬಯಿ ಮುಟ್ಟಿದೊಡನೆ ಸತ್ತುಹೋದ. ಆ ಮೇಲೆ ನಾನು ಶಂಕರ ಅಂತ ಹೇಳಿಕೊಂಡು ಬ್ರಾಹ್ಮಣರ ಹೋಟೆಲಲ್ಲಿ ಚಾಕರಿ ಮಾಡಿದೆ. ಅದೇ ಹೆಸರಿನಲ್ಲಿ ಬಿ.ಎ, ಎಂ.ಎ, ಡಾಕ್ಟರೇಟ್ ಎಲ್ಲಾ ಮಾಡಿದೆ. ಅದೇ ಹೆಸರಿನಲ್ಲಿ ನಾನು ಉದ್ಯೋಗದಲ್ಲಿ ಕೂಡ ಇದ್ದೇನೆ. ನಾನು ಯಾರಿಗೂ ಮೋಸ ಮಾಡಲಿಲ್ಲ. ಯಾವ ಅನ್ಯಾಯ, ಅಧರ್ಮದ ಕೆಲಸವನ್ನೂ ಮಾಡಲಿಲ್ಲ. ಜೀವಿಸಬೇಕೆಂಬ ಆಸೆಯಿಂದ ಬೇರೆ ಹೆಸರನ್ನು ಹೇಳಿದೆ. ಜನಿವಾರ ಹಾಕಿಕೊಂಡೆ ಬ್ರಾಹ್ಮಣನಾಗಲು ಏನು ಮಾಡಬೇಕೋ ಅದನ್ನೆಲ್ಲ ಮಾಡಿದೆ. ಸಂಸ್ಕೃತ ಕಲಿತೆ, ವೇದ ಓದಿದೆ, ಯೋಗ ಕಲಿತೆ. ಅದೆಲ್ಲ ಅಧರ್ಮವೆಂದು ನನಗನಿಸುವುದಿಲ್ಲ. ಹಾಗೆ ಬ್ರಾಹ್ಮಣನೆನಿಸಿಕೊಂಡ ನನಗೆ ನಾನು ಕಾಸಿಮನೆಂದುಕೊಳ್ಳಲು ಭಯವು ಕಾಡುತ್ತಿತ್ತು. ಈಗ ನಾನು ಆ ಭಯವನ್ನು ಕಳಚಿಕೊಂಡಿರುವೆ. ನನಗೆ ತಿಳಿಯದೇ ನಾನು ಬ್ರಾಹ್ಮಣನಾಗಿ ಬಿಟ್ಟಿದ್ದೆ. ಕೊನೆಗೆ ಒಂದು ಬ್ರಾಹ್ಮಣ ಹುಡುಗಿಯನ್ನು ಮದುವೆ ಕೂಡ ಆದೆ’
ತಂದೆ ಆಶ್ಚರ್ಯಗೊಳ್ಳಬಹುದು. ಏನೆಲ್ಲಾ ಪ್ರಶ್ನೆಗಳನ್ನು ಕೇಳಬಹುದು ಎಂದುಕೊಂಡಿದ್ದ ಶಂಕರನಿಗೆ ಅವರ ಮುಖದಲ್ಲಿ ಯಾವ ಭಾವವಿಕಾರವೂ ಉಂಟಾಗದಿದ್ದುದನ್ನು ಕಂಡು ಆಶ್ಚರ್ಯವಾಯಿತು. ಹದಿನಾಲ್ಕು ವರ್ಷಗಳನ್ನು ಸೆರೆಮನೆಯ ಕತ್ತಲೆಯಲ್ಲಿ ಕಳೆಯುವಾಗ ಒಬ್ಬ ಮನುಷ್ಯ ಹಿಂದೆ ಏನಾಗಿದ್ದನೋ ಅದೇ ಆಗಿ, ಅದೇ ಭಾವನೆಗಳುಳ್ಳವನಾಗಿ ಇರಲು ಸಾಧ್ಯವಿಲ್ಲ ಅನಿಸಿತು.
`ಅಂದರೆ ನೀನು ಇಸ್ಲಾಂ ಧರ್ಮವನ್ನು ಬಿಟ್ಟುಬಿಟ್ಟೆಯ’ ಅಬ್ಬೋಕರೆ ಕೇಳಿದ.
ಅದು ವಿಸ್ಮಯರಹಿತವಾದ, ತೀರ ಸಾಮಾನ್ಯವಾದ ಒಂದು ಪ್ರಶ್ನೆಯಾಗಿ ತೋರಿತು ಶಂಕರನಿಗೆ.
`ನಾನು ಯಾವ ಧರ್ಮವನ್ನೂ ಬಿಟ್ಟಿಲ್ಲ. ಯಾವ ಧರ್ಮವನ್ನೂ ಸ್ವೀಕರಿಸಿಲ್ಲ; ನನಗೆ ನನ್ನದೇ ಧರ್ಮ. ಯಾವ ಧರ್ಮದ ಹೆಸರಿನ ಲೇಪವೂ ಇಲ್ಲದೆ ಬರೀ ಮನುಷ್ಯನಾಗಿ ಜೀವಿಸಬೇಕೆಂಬುದೇ ನನ್ನ ಇಚ್ಛೆ. ನೀವು ನನಗೆ ಮುಸ್ಲಿಂ ತಂದೆಯೂ ಅಲ್ಲ, ನಾನು ನಿಮಗೆ ಮುಸ್ಲಿಂ ಮಗನೂ ಅಲ್ಲ. ನೀವು ನನಗೆ ತಂದೆ. ನಾನು ನಿಮಗೆ ಮಗ. ಅದನ್ನು ನಾನು ಮರೆತಿಲ್ಲ. ನನ್ನ ಎಲ್ಲಾ ಧಾರ್ಮಿಕತೆಯೂ ಪ್ರೇಮ ಎಂಬ ಶಬ್ದದಲ್ಲಿ ಅಡಗಿದೆ. ನಾನೆಂದೋ ನಿಮ್ಮನ್ನು ಕಾಣಲು ಬರಬೇಕಾಗಿತ್ತು. ಆದರೆ ನನ್ನ ಜೀವನದ ಸ್ವರೂಪ ಬೇರೆಯಾಗಿತ್ತು. ನನ್ನಲ್ಲಿ ಭಯವಿತ್ತು. ಸ್ವಾರ್ಥವಿತ್ತು. ಗೆಲ್ಲಬೇಕೆಂಬ ಹಟವಿತ್ತು. ಜೀವಿಸಬೇಕು ಹೇಗಾದರೂ ಜೀವಿಸಬೇಕು ಎಂಬ ಮಹತ್ವಾಕಾಂಕ್ಷೆಯಿತ್ತು. ಆದ್ದರಿಂದ ಆ ಮಹತ್ವಾಕಾಂಕ್ಷೆ ನೆರವೇರುವವರೆಗೆ ನಾನು ಕಾಯಬೇಕಾಗಿತ್ತು’
ಅಬ್ಬೋಕರೆ ಮಗನ ಮಾತನ್ನು ಆಲಿಸುತ್ತಾ ಕುಳಿತ. ಅವನ ಮುಖದಲ್ಲಿ ಒಂದು ಕಿರಿಯ ನಗು ಮೂಡಿತು. ಅವನು ಏನೂ ಹೇಳಲಿಲ್ಲ. ಅವನು ಹಾಗೇ ಮಲಕ್ಕೊಂಡ. ಶಂಕರ ತಂದೆಯನ್ನೇ ದಿಟ್ಟಿಸುತ್ತಾ ಕುಳಿತ.
ತನ್ನಷ್ಟಕ್ಕೇ ಮಾತಾಡುತ್ತಿದ್ದಾನೆಂಬಂತೆ ಅಬ್ಬೋಕರೆ ಮೆಲ್ದನಿಯಲ್ಲಿ ಹೇಳಿದ,
`ನನ್ನ ಕಾಸಿಮನನ್ನು ಕಾಣುವೆನೆಂದು ನಾನು ಎಣಿಸಿರಲೇ ಇಲ್ಲ. ಆದರೆ ಕಂಡು ಏನು ಫಲ ಅವನನ್ನು ಸರಿಯಾಗಿ ಕಾಣಲು ನನ್ನಿಂದ ಆಗುತ್ತಿಲ್ಲ. ನನ್ನ ದೌರ್ಭಾಗ್ಯ! ಅವನು ಈಗ ಬಂದ. ನಾಲ್ಕು ವರ್ಷಗಳ ಹಿಂದೆ ಬಂದಿದ್ದರೆ ಅವನನ್ನು ಇದಕ್ಕಿಂತ ಚೆನ್ನಾಗಿ ಕಾಣ್ತಿದ್ದೆ. ಹೂಂ. ಎಲ್ಲಾ ಅಲ್ಲಾನ ಇಚ್ಛೆ’
ಆ ಮಾತನ್ನು ಕೇಳಿದಾಗ ಮಾತ್ರ ಶಂಕರನ ಹೃದಯ ದುಃಖದಿಂದ ಕುದಿಯಿತು. ಅವನ ಗಂಟಲು ಸೆರೆಯುಬ್ಬಿ ಬಂತು. ಉಕ್ಕಿ ಬಂದ ದುಃಖವನ್ನು ಅವನು ತಡೆದುಕೊಂಡ.
ನಾಲ್ಕು ವರ್ಷಗಳ ಹಿಂದೆ ಬಂದಿದ್ದರೆ, ನಾಲ್ಕು ವರ್ಷಗಳ ಹಿಂದೆ ಬಂದಿದ್ದರೆ ಎಂಬ ಒಂದೇ ಮಾತು ಅವನ ಹೃದಯದಲ್ಲಿ ಮೊರೆಯಿತು.
ಸಾಧ್ಯವಿತ್ತೆ ಅವನ ಮನಸ್ಸು ಪ್ರಶ್ನಿಸಿತು.
ಸಾಧ್ಯವಿತ್ತು. ಆದರೆ ನನ್ನ ಸ್ವಾರ್ಥ, ಬದುಕಿಗೊಂದು ಅರ್ಥ ಪಡೆಯಬೇಕೆನನುವ ಸ್ವಾರ್ಥ ತನ್ನನ್ನು ಹಿಡಿದಿರಿಸಿಕೊಂಡಿತ್ತು.
ತಂದೆ ಕಣ್ಮುಚ್ಚಿ ಮಲಗಿಕೊಂಡುದನ್ನು ಕಂಡು ಅವನು ಹೊರಬಂದ.
ಮಜೀದ ಅವನನ್ನು ಕಂಡು ಮನೆಯೊಳಗಿಂದ ಬಂದ.
`ಕಾಸಿಂ ಬಾ’ ಎಂದು ಒಳಗೆ ಕರೆದುಕೊಂಡು ಹೋದ.
ಹಜಾರದಲ್ಲಿ ಕುಳಿತಿದ್ದ ಎಪ್ಪತ್ತೈದರ ಹರೆಯದ ಮುದುಕ ರೆಹಮಾನ್ ಸಾಹೇಬರು ಎದ್ದು ಬಂದು,
`ಬಾ ಕಾಸಿಂ’ ಎಂದು ಉದ್ಗರಿಸಿ ಅವನನ್ನು ಹಿಡಿದು ಆಲಿಂಗಿಸಿ ತನ್ನ ಪಕ್ಕದ ಆಸನದಲ್ಲಿ ಕುಳ್ಳಿರಿಸಿ, `ಹೇಗೆ, ಅಬ್ಬೋಕರೆಗೆ ನಿನ್ನ ಗುರುತು ಸಿಕ್ಕಿತೆ’ ಎಂದು ಕೇಳಿದರು.
`ಬಾಪ್ಪನಿಗೆ ಚೆನ್ನಾಗಿ ಕಣ್ಣು ಕಾಣಿಸ್ತಿಲ್ಲ ಅಂತ ತೋರುತ್ತೆ. ನಾನು ಗುರುತು ಹೇಳಿದ ಮೇಲೆ ಅರ್ಥ ಮಾಡಿಕೊಂಡರು’
`ಈಗಲಾದರೂ ಬಂದೆಯಲ್ಲ. ಅಬ್ಬೋಕರೆಗೆ ಇನ್ನು ಹೆಚ್ಚು ಕಾಲ ಬದುಕುವ ಆಸೆಯಿಲ್ಲ. ಅವನ ಕರುಳಿನಲ್ಲಿ ಹುಣ್ಣು ಆಗಿದೆ. ಎರಡು ಮೂರು ಸಲ ಸಾಯ್ತಾನೆ ಅಂತಲೇ ಆಗಿತ್ತು. ಅಪರೇಶನನ್ನು ಅವನ ದೇಹ ಪ್ರಕೃತಿ ತಡೆದುಕೊಳ್ಳಲಾರದು. ಆಪರೇಶನ್ ಮಾಡಿಯೂ ಪ್ರಯೋಜನವಿಲ್ಲ ಅಂದಿದ್ದಾರೆ ಡಾಕ್ಟರ್. ಅಬ್ಬೋಕರೆಯೂ ಅದಕ್ಕೆ ಒಪ್ಪುತ್ತಿಲ್ಲ. ಜೀವಿಸಬೇಕೆಂಬ ಹಟ ಅವನಿಗಿಲ್ಲ. ಕಳೆದ ಒಂದು ವರ್ಷದಿಂದ ನೀನು ಬರುವ ಆಸೆಯನ್ನು ಅವನು ತೊರೆದುಬಿಟ್ಟಿದ್ದ’
ಶಂಕರ ಮೌನವಾಗಿ ಕುಳಿತ.
`ಏನು ಮಾಡ್ತಾ ಇದ್ದಿ ಕಾಸಿಂ ಮುಂಬಯಿಯಲ್ಲಿ’ ರೆಹಮಾನ್ ಸಾಹೇಬರು ಕೇಳಿದರು.
`ಮುಂಬಯಿಯ ಯೂನಿವರ್ಸಿಟಿಯಲ್ಲಿ ಅಸಿಸ್ಟೆಂಟ್ ಪ್ರೊಫೆಸರ್ ಆಗಿ ಕೆಲಸ ಮಾಡ್ತಿದೇನೆ’
`ಹೌದೆ ಬಹಳ ದೊಡ್ಡ ಕೆಲಸ ಮಾಡಿದೆ. ಬಹಳ ದೊಡ್ಡ ಕೆಲಸ ಮಾಡಿದೆ! ಅಲ್ಲಾನ ಕೃಪೆ! ಇಷ್ಟು ಕಾಲ ಯಾಕೆ ಊರಿಗೆ ಬರಲಿಲ್ಲ’
`ಬರಲಾಗಲಿಲ್ಲ’
`ಮದುವೆ ಮಾಡಿಕೊಂಡಿದ್ದೀಯ’
`ಹೌದು’
`ಮಕ್ಕಳು’
`ಇನ್ನೂ ಇಲ್ಲ. ಮದುವೆಯಾಗಿ ಎರಡು ತಿಂಗಳಾಯಿತಷ್ಟೆ’
ರೆಹಮಾನ್ ಸಾಹೇಬರು ಮೌನವಾಗಿ ಕುಳಿತರು.
ಮಜೀದ್ ಒಂದು ಟ್ರೇಯಲ್ಲಿ ಎರಡು ಚಹದ ಕಪ್ಪುಗಳನ್ನಿರಿಸಿಕೊಂಡು ಬಂದ.
ಶಂಕರ ಚಹದ ಕಪ್ಪನ್ನೆತ್ತಿಕೊಂಡ.
ರೆಹಮಾನ್ ಸಾಹೇಬರು ಒಮ್ಮೆ ಚಹವನ್ನು ಹೀರಿ ಹೇಳಿದರು
`ಎಷ್ಟು ಕಾಲ ಊರಿನಲ್ಲಿರುತ್ತಿ’
`ಇನ್ನೂ ತೀರ್ಮಾನಿಸಿಲ್ಲ’
`ಈಗ ಕಾಲೇಜಿಗೆ ರಜವೆ’
`ಹೌದು’
`ಇನ್ನೆಷ್ಟು ಸಮಯವಿದೆ ರಜ’
`ಇನ್ನೂ ಸುಮಾರು ಒಂದು ತಿಂಗಳಿದೆ’
`ನಿನ್ನ ಹೆಂಡತಿ ಎಲ್ಲಿ, ಮುಂಬಯಿಯಲ್ಲಿದ್ದಾಳೆಯೆ’
`ಇಲ್ಲ. ಉಡುಪಿಯಲ್ಲಿದ್ದಾಳೆ’
`ಏನು ಹೆಂಡತಿ ಕೂಡ ಬಂದಿದ್ದಾಳೆಯೆ ಮತ್ಯಾಕೆ ಇಲ್ಲಿಗೆ ಕರೆದುಕೊಂಡು ಬರ್ಲಿಲ್ಲ’
`ಬರ್ಲಿಲ್ಲ’
`ಉಡುಪಿಯಲ್ಲಿ ಎಲ್ಲಿದ್ದಾಳೆ’
`ಕಿದಿಯೂರಿನಲ್ಲಿ ಅವರ ಸಂಬಂಧಿಕರ ಮನೆಯಲ್ಲಿ’
ಸ್ವಲ್ಪ ಹೊತ್ತು ಸುಮ್ಮನಿದ್ದ ರೆಹಮಾನ್ ಸಾಹೇಬರು ಹೇಳಿದರು,
`ಬೇಕಿದ್ದರೆ ನೀನು ಇಲ್ಲೇ ಇರಬಹುದು’
ಸ್ವಲ್ಪ ಹೊತ್ತಿನ ಬಳಿಕ ಶಂಕರ ಎದ್ದು,
`ಸರಿ. ನಾನು ಇವತ್ತು ಉಡುಪಿಗೆ ಹೋಗ್ತೇನೆ. ನಾಳೆ ಬರ್ತೇನೆ’ ಎಂದ.
ಸರಿಯೆಂದು ತಲೆಯಲ್ಲಾಡಿಸಿದರು ರೆಹಮಾನ್ ಸಾಹೇಬರು.
ಶಂಕರ ತಂದೆಯ ಕೋಣೆಗೆ ಬಂದು,
`ಬಾಪ್ಪಾ’ ಎಂದು ಕರೆದು ಒಳಹೋಗಿ, ತಂದೆಯ ಹಾಸಿಗೆಯ ಬಳಿ ಮಂಡಿಯೂರಿ ಕುಳಿತು, `ನಾನು ಇವತ್ತು ಉಡುಪಿಗೆ ಹೋಗ್ಬೇಕು. ನಾಳೆ ಮತ್ತೆ ಬರ್ತೇನೆ’ ಎಂದ.
ಸ್ವಲ್ಪ ಹೊತ್ತು ಸುಮ್ಮನಿದ್ದ ಅಬ್ಬೋಕರೆ,
`ಖಂಡಿತ ಬರ್ತೀಯ’ ಎಂದು ಕೇಳಿದ.
`ಖಂಡಿತ ಬರ್ತೇನೆ ಬಾಪ್ಪ’ ಎಂದು ಶಂಕರ ತಂದೆಯ ಕಾಲು ಮುಟ್ಟಿ ನಮಸ್ಕರಿಸಿದ.
   
 
ಮಧ್ಯಾಹ್ಮ ಒಂದು ಗಂಟೆಗೆ ಮನೆ ತಲುಪಿದ ಶಂಕರ ಊಟ ಮುಗಿಸಿ ಸ್ವಲ್ಪ ಹೊತ್ತು ಮಲಗಿ ವಿಶ್ರಾಂತಿ ಪಡೆದು ಪಾರ್ವತಿಯೊಡನೆ ಹೇಳಿದ,
`ಸಂಜೆಗೆ ಕಡಲ ತೀರಕ್ಕೆ ಹೋಗೋಣವೆ’
`ಎಲ್ಲಿಗೆ ಹೋಗೋಣ’ ಪಾರ್ವತಿ ಕೇಳಿದಳು.
`ಆರಾಮವಾಗಿ ಕುಳಿತುಕೊಳ್ಬೇಕಾದ್ರೆ ವಡಭಾಂಡೇಶ್ವರಕ್ಕೆ ಹೋಗಬೇಕು’
`ಸರಿ ಹೋಗೋಣ’ ಎಂದಳು ಪಾರ್ವತಿ ಉತ್ಸಾಹದಿಂದ.
ಸುಮಾರು ಐದು ಗಂಟೆಯ ಹೊತ್ತಿಗೆ ಅವರು ವಡಭಾಂಢೇಶ್ವರ ಕಡಲ ತೀರವನ್ನು ತಲುಪಿದರು.
ಜನರು ಸೇರಿಕೊಂಡಿದ್ದೆಡೆಗಿಂತ ಇಬ್ಬರೂ ಸ್ವಲ್ಪ ದೂರದಲ್ಲಿ ಕುಳಿತರು.
`ಈ ಬೀಚ್ ಎಷ್ಟೊಂದು ಸುಂದರವಾಗಿದೆ! ಜುಹುವನ್ನು ನೆನೆದರೇನೇ ವಾಕರಿಕೆ ಬರುತ್ತ್ತೆ’ ಎಂದಳು ಪಾರ್ವತಿ.
`ಜುಹು ಕೂಡ ಒಂದು ಕಾಲದಲ್ಲಿ ಸುಂದರವಾಗಿತ್ತು. ಮಹಾಲಕ್ಷ್ಮೕ ದೇವಾಲಯದ ಹಿಂದುಗಡೆಯಿದ್ದ ಕಗ್ಗಲ್ಲುಗಳೂ ಒಂದು ಕಾಲದಲ್ಲಿ ನಿರ್ಮಲವಾಗಿದ್ದುವು. ಸುಂದರವಾಗಿದ್ದವು. ಇವತ್ತು ನಮಗೆ ಮುಂಬಯಿಯಲ್ಲಿ ಕಾಣಿಸೋದು ಇದೇ ಅರಬೀ ಸಮುದ್ರ ಅಂತ ನಂಬೋದೇ ಕಷ್ಟವಾಗಿದೆ. ಸಮುದ್ರವನ್ನು ಕೂಡ ಕಲುಷಿತಗೊಳಿಸಲು ತನ್ನಿಂದ ಸಾಧ್ಯ ಎಂಬುದನ್ನು ಮನುಷ್ಯ ತೋರಿಸಿಕೊಟ್ಟಿದ್ದಾನೆ’
`ಇಲ್ಲೂ ಏನೋ ಕಟ್ತಾ ಇದ್ದಾರಲ್ಲ’
`ಹೂಂ. ಸುಂದರವಾದ ಜಾಗಗಳನ್ನು ವಿಕೃತಗೊಳಿಸುವ ಕೆಲಸ ಎಲ್ಲಾ ಕಡೆ ನಡೀತಾ ಇರ್ತದೆ. ಒಂದು ದಿನ ಇದೂ ಜುಹುವಿನಂತೆಯೇ ಆದೀತು. ಪ್ರಗತಿಯ ಹೆಸರಿನಲ್ಲಿ ಮನುಷ್ಯ ಜರಗಿಸುವ ಪ್ರತಿಯೊಂದು ಕ್ರಿಯೆಯಿಂದಲೂ ಒಂದಲ್ಲ ಒಂದು ರೀತಿಯ ದುಷ್ಪರಿಣಾಮವುಂಟಾಗ್ತದೆ. ಪ್ರಗತಿಗೆ ಇನ್ನು ಮುಂದಕ್ಕೆ ಅವಕಾಶವಿಲ್ಲವೆಂದಾದ ದಿನ ಪ್ರಗತಿ ನಿಲ್ಲುತ್ತದೆ. ದುಷ್ಪರಿಣಾಮಗಳ ಪ್ರಗತಿ ಮುಂದುವರಿಯುತ್ತದೆ’
ಪಾರ್ವತಿ ಮುಗುಳ್ನಗುತ್ತಾ,
`ನೀವು ಸೋಶಿಯಾಲಜಿಯಲ್ಲಿ ಡಾಕ್ಟರೇಟ್ ಮಾಡಿದೀರಲ್ಲ. ನಿಮ್ಮ ಥೀಸಿಸಿನ ಸಬ್ಜೆಕ್ಟ್ ಏನು ಅಂತ ನೀವು ಹೇಳಲೇ ಇಲ್ಲ’
`ಅದೊಂದು ಸಾಮಾನ್ಯ ಸಬ್ಜೆಕ್ಟ್’
`ಏನು’
`ನೀನು ಏಕೆ ಡಾಕ್ಟರೇಟ್ ಮಾಡ್ಬಾರ್ದು’
`ಸದ್ಯ ಒಂಬತ್ತು ತಿಂಗಳ ಮದರೇಟ್ ಮಾಡ್ತಿದೀನಲ್ಲಾ. ಆಮೇಲೆ ಡಾಕ್ಟರೇಟ್’ ಎಂದು ಪಾರ್ವತಿ ನಕ್ಕು, `ವಿಷಯಾಂತರ ಮಾಡ್ಬೇಡಿ. ನಿಮ್ಮ ಥೀಸಿಸಿನ ವಿಷಯ ಏನು ಅಂತ ಹೇಳಿ’
`ಸಾಮಾಜಿಕ ನಡುವಳಿಕೆಯ ಮೇಲೆ ಔದ್ಯಮೀಕರಣದ ಪ್ರಭಾವ ಮತ್ತು ನಿರಾಶ್ರಿತ ಪಂಗಡಗಳ ಮನೋಧರ್ಮ’
`ಅದೇ ನೀವು ಯಾವಾಗಲೂ ಔದ್ಯಮಿಕ ಪ್ರಗತಿಯ ವಿರುದ್ಧ ಮಾತಾಡ್ತಿರೋದು’ ಪಾರ್ವತಿಯೆಂದಳು.
ಶಂಕರ ಮುಗುಳ್ನಗುತ್ತಾ,
`ಸೋಶಿಯಾಲಜಿ ಬೇಡ. ಬೇರೆ ವಿಷಯ ಮಾತಾಡೋಣ. ನಿನ್ನ ಸಬ್ಜೆಕ್ಟ್ ಏನು ಇಕಾನಾಮಿಕ್ಸ್ ಅಲ್ವೆ ಅದರ ವಿಚಾರ ಮಾತಾಡೋಣ. ಸೋಶಿಯಾಲಜಿ ಬಿಟ್ರೆ ಅತ್ಯಂತ ಜೀವಂತವಾದ, ಸದಾ ಸಮಕಾಲೀನವಾದ ಸಬ್ಜೆಕ್ಟ್ ಅರ್ಥಶಾಸ್ತ್ರವೇ’
`ಸೋಶಿಯಾಲಜಿ ಬಿಟ್ಟರೆ ಇಕನಾಮಿಕ್ಸ್ ಅಲ್ಲ. ಇಕನಾಮಿಕ್ಸ್ ಬಿಟ್ಟರೆ ಸೋಶಿಯಾಲಜಿ ಅನ್ನಿ. ನಮ್ಮನ್ನು ಆಳೋ ಜನ ಇವೆರಡನ್ನೂ ತಿಳಿಯದಿರೋದ್ರಿಂದ್ಲೇ ಇಷ್ಟೊಂದು ಅವ್ಯವಸ್ಥೆ ಉಂಟಾಗಿರೋದು’
`ಸರಿಯಾಗಿ ಹೇಳಿದಿ. ನಮ್ಮ ಎಮ್ಮೆಲ್ಲೇಗಳು, ಎಂಪಿಗಳು ಒಂದೊಂದು ಸೋಶಿಯಾಲಜಿಕಲ್ ಇಕನಾಮಿಕ್ ಕೋರ್ಸು ಮುಗಿಸಿಯೇ ಅಸೆಂಬ್ಲಿ, ಪಾರ್ಲಿಮೆಂಟಿನೊಳಗೆ ಬರ್ಬೇಕು ಎಂದು ಕಾನೂನು ಮಾಡಿದ್ರೆ ತುಂಬಾ ಒಳ್ಳೆಯದಾಗ್ಬಹುದು’ ಶಂಕರ ನಕ್ಕ.
`ಅವ್ರಿಗೆ ಏನೂ ಕೋರ್ಸು ಬೇಡ. ಅವರು ಇಕನಾಮಿಕ್ ರಿವ್ಯೂವಿನಂಥ ಪೇಪರನ್ನು ಅಥವಾ ನಿಮ್ಮ ಥೀಸಿಸನ್ನು ಓದೋಲ್ಲ. ಅವರು ಎಮ್ಮೆಲ್ಲೇ, ಎಂಪಿ, ಮಂತ್ರಿಗಳಾಗಿಬಿಟ್ಟರೆ ಸರಿ. ತಮಗೆ ದಿವ್ಯಜ್ಞಾನ ಲಭ್ಯವಾಯಿತು ಅಂತ ತಿಳ್ಕೊಳ್ಳೋರು. ಅವರ ಬಾಯಿಂದ ಉದುರುವುದೆಲ್ಲ ಮುತ್ತು ಅಂತ ನಮ್ಮ ಪೇಪರುಗಳು ಆ ಮುತ್ತುಗಳ ಊಟವನ್ನು ನಮಗೆ ಅಜೀರ್ಣವಾಗೋ ಥರ ದಿನಾ ಬಡಿಸ್ತಿರ್ತವೆ’
`ಈ ಕೊಳಕು ವ್ಯವಸ್ಥೆಯನ್ನು ಸೋಪು ಹಾಕಿ ತೊಳೆದು ಒಣಹಾಕಬೇಕು. ಏನ್ಮಾಡೋಣ’ ಶಂಕರ ಮುಗುಳ್ನಗುತ್ತಾ ಕೇಳಿದ.