56
ಒಬ್ಬ ಅರಸ ಭತ್ತದ ತೌಡು ತಿನ್ನುತ್ತಿದ್ದನಂತೆ.  ಅವನ ಅವಸಾನಕ್ಕಾಗಿ  ಪ್ರಜೆಗಳು ಪ್ರಾರ್ಥಿಸುತ್ತಿದ್ದರಂತೆ. ಆದರೆ ಅವನ ನಂತರ ಬಂದ ಹೊಸ ಅರಸ ಭತ್ತದ ಹೊಟ್ಟು ತಿನ್ನುವವನಾಗಿದ್ದನಂತೆ. ಸರಕಾರಗಳು ಬದಲಾದಾಗ, ಯಾವುದೇ ಸಂಸ್ಥೆಯಿಂದ ಒಬ್ಬ ಮುಖ್ಯಸ್ಥನ ನಿರ್ಗಮನವಾಗಿ ಮತ್ತೊಬ್ಬ ಬಂದಾಗ ಬಹಳ ಸಲ ಈ ಮಾತು ಅಲ್ಲಿ ಕೆಲಸ ಮಾಡುವವರ ಬಾಯಲ್ಲಿ ಬರುವುದುಂಟು.
ಮಹಾ ಸಮರ್ಥ ಎಂಬ ಅಹಮ್ಮಿನಿಂದ  ತಲೆ ಎಗರಿ ಎಗರಿ ನಡೆಯುತ್ತಿದ್ದ  ಸುಂದರ ಹೆಡ್ಸಾಹೇಬ ನಿರ್ಗಮಿಸಿದಾಗ ಅವನ ಜಾಗಕ್ಕೆ  ಬಂದವನು  ಒಬ್ಬ  ನಲ್ವತ್ತೈದು ವರ್ಷ ದಾಟಿದ  ಶಕುನಿ ಮಾಮ. ಅವನ ಇಬ್ಬರು ಮಕ್ಕಳಿಗೆ ನಾನು ಮೇಸ್ಟರಾಗಿದ್ದುರಿಂದ ಅವರಿಗೆ ಮುಜುಗರವಾಗದೆಂದು, ಅವನ ಗುಣಕ್ಕೆ ಒಪ್ಪುವ ‘ಶಕುನಿಮಾಮ’ಎಂಬ ಹೆಸರಿರಿಸಿ ಬರೆಯುತ್ತಿದ್ದೇನೆ. ಶಕುನಿಮಾಮ ಬಂದುದೇ ತಡ, ಅವನದೇ ಪ್ರಾಯದ  ಮೂವರು ಕಿರಿ ಶಕುನಿಗಳನ್ನು ಪತ್ತೆ  ಹಚ್ಚಿ, ಅವರನ್ನು ತನ್ನ   ಒಲುಮೆಯ ಭಂಟರನ್ನಾಗಿ  ಮಾಡಿಕೊಂಡ. ಅವನು ನಿಂತಲ್ಲಿ ಕುಳಿತಲ್ಲಿ ಈ ಕಿರಿಶಕುನಿಗಳು  ಶಕುನಿಮಾಮನ ಜೊತೆಗಿರುತ್ತಿದ್ದರು. ಐನ್ನೂರು-ಆರ್ನೂರು ಮಕ್ಕಳಿರುವ ದೊಡ್ಡ ಶಾಲೆ.  ಮಾಡಲಿಕ್ಕೆ ಕೆಲಸಗಳಿಗೇನೂ ಕಡಿಮೆಯಿರಲಿಲ್ಲ.  ಒಳ್ಳೊಳ್ಳೆಯ ಅಧ್ಯಾಪಕರೂ ಇದ್ದರು. ಎಷ್ಟೋ ಒಳ್ಳೆಯ ಕೆಲಸಗಳನ್ನು ಮಾಡಬಹುದಿತ್ತು. ಆದರೆ ಆ ಕಾಲದಲ್ಲಿ  ಸಮರ್ಥರೆನಿಸಿಕೊಳ್ಳಲು ಸರಕಾರಿ ಶಾಲೆಯ ಹೆಡ್ಮಾಸ್ಟರುಗಳು ಮಾಡುತ್ತಿದ್ದುದು ಮುಖ್ಯವಾಗಿ ಎರಡೇ ಕೆಲಸಗಳು. ಒಂದು, ಊರಿನ ಆಢ್ಯ ಮಹನಿಯರುಗಳ ಮುಂದೆ ಬಾಲ ಅಲ್ಲಾಡಿಸಿ, ಅವರ ಕೃಪೆಯಿಂದ ಬದುಕುತ್ತಿದ್ದೇವೆ ಎಂಬಂತೆ ಖಾಯಮ್ಮಾಗಿ ನಟಿಸುವುದು; ಎರಡು, ಶಾಲಾ ವಾರ್ಷಿಕೋತ್ಸವವನ್ನು  ಗಡದ್ದಾಗಿ ನಡೆಸುವುದು. ಶಾಲಾ ವಾರ್ಷಿಕೋತ್ಸವವನ್ನು ನಡೆಸದ ಹೆಡ್ಮಾಸ್ಟರನಂತೂ ಎಷ್ಟೇ ಒಳ್ಳೆಯ ಕೆಲಸ ಮಾಡಿದರೂ ಕೆಟ್ಟ  ಹೆಡ್ಮಾಸ್ಟರೆನಿಸಿಕೊಳ್ಳತ್ತಿದ್ದ. ಶಾಲಾ ವಾರ್ಷಿಕೋತ್ಸವ ಊರ ಮಂದಿಗೆ ಕೂಡ ಎಷ್ಟು ಮುಖ್ಯವಾಗಿರುತ್ತಿತ್ತು ಎಂದರೆ, ಪ್ರತಿ ವರ್ಷ ಅದನ್ನು ತಪ್ಪದೆ ನಡೆಸುವ ಹೆಡ್ಮಾಸ್ಟರ್ ಶಾಲೆಯ ಬಾಗಿಲು ತೆರೆಯಲು ಒಂದು ಗಂಟೆ ತಡವಾಗಿ, ಮಕ್ಕಳೆಲ್ಲ ಬೀದಿಯಲ್ಲಿ ಆಡಿಕೊಂಡಿದ್ದರೂ ಸುಮ್ಮನಿರುತ್ತಿದ್ದರು.
ಆದರೆ  ‘‘ಶಾಲೆಗೆ ಊರಿನ ಎಲ್ಲಾ ಮಕ್ಕಳೂ ಬರಬೇಕು, ಅಧ್ಯಾಪಕರ ಸಂಖ್ಯೆ  ಎರಡಿರುವುದು ನಾಲ್ಕಾಗಬೇಕು. ಆ ಮೇಲೆ ಮಾತ್ರ ಸ್ಕೂಲ್ ಡೇ’’ ಎಂದು ಮನೆ ಮನೆಗೆ ಹೋಗಿ ಹೇಳಿ,  ಹಳೆಯ ಸಂಪ್ರದಾಯವನ್ನು  ಮುರಿದು ನಾನು ಮೂರು ವರ್ಷ ಮಧೂರು ಎಂಬಲ್ಲಿ ಹಳ್ಳಿ ಶಾಲೆಯಲ್ಲಿ  ಹೆಡ್ಮಾಸ್ಟರನಾಗಿದ್ದೆ,  ಎರಡು ವರ್ಷ ಸ್ಕೂಲ್ಡೇ ವಜಾ ಮಾಡಿ ಮೂರನೆಯ ವರ್ಷ,  ಶಾಲೆಯಲ್ಲಿ ಮೊದಲು ಮೂರಾಗಿದ್ದ ಮೇಸ್ಟರುಗಳ ಸಂಖ್ಯೆ  ನಾಲ್ಕಾದ ಮೇಲೆ ಒಂದು ಸ್ಕೂಲ್ಡೇ ಮಾಡಿಸಿದೆ. ಅದರಲ್ಲಿಯೂ ಪ್ರಧಾನ ಪಾತ್ರ ನನ್ನದಾಗಿರಲಿಲ್ಲ. ನನ್ನ ಸ್ನೆಹಿತರಂತಿದ್ದ ನನ್ನ ಸಹೋದ್ಯೋಗಿಗಳದ್ದಾಗಿತ್ತು. ಜನರಿಂದ  ಏನೂ ತೊಂದರೆಯಾಗಲಿಲ್ಲ. ಈಗಲೂ ಅಲ್ಲಿಗೆ ಹೋಗಿ  ಆ ಜನಗಳನ್ನೊಮ್ಮ್ಮೆ ಮಾತಾಡಿಸಿಕೊಂಡು ಬರೋಣ ಅಂತನಿಸುವುದಿದೆ.  ಅಂದಿನ ಮಕ್ಕಳು ಈಗ ಇರುವುದಿಲ್ಲ. ಎಲ್ಲೆಲ್ಲಿಗೋ ಹೋಗಿರುತ್ತಾರೆ. ಅಂದಿನ ದೊಡ್ಡವರಲ್ಲಿ ಕೆಲವರು ಮಾತ್ರ ಕಾಣಸಿಗಬಹುದು. ಆದರೂ ಹೋಗಿ ಆ ಊರನ್ನಾರೂ ಒಮ್ಮೆ ಕಂಡು ಬರೋಣ ಅನಿಸುತ್ತದೆ.
 
ಶಕುನಿಮಾಮ ಹೆಡ್ಸಾಹೇಬನಾಗಿ ಬಂದ ಸಂದರ್ಭದಲ್ಲಿಯೇ  ವರ್ಗಾವಣೆಗೊಂಡು ಅಲ್ಲಿಗೆ ಬಂದವರ ಪೈಕಿ ಒಬ್ಬರು ಇಂಟರ್ಮೀಡಿಯೇಟ್ ಪರೀಕ್ಷೆಗೆ ಕಟ್ಟಿದ್ದರು. ಇನ್ನೊಬ್ಬರು ಕನ್ನಡ  ವಿದ್ವಾನ್ ಪರೀಕ್ಷೆಗೆ ತಯಾರಿ ನಡೆಸಿದ್ದರು. ನಾನು ಎಸ್ಸೆಸ್ಸಲ್ಸಿಯ ಪಠ್ಯ ಪುಸ್ತಕಗಳನ್ನು ಜೋಡಿಸಿಕೊಳ್ಳುತ್ತಿದ್ದೆ.  ತೌಡು ತಿನ್ನುವವ ಮತ್ತು ಆತನ ಚೇಲನಾದ ಇನ್ನೊಬ್ಬರು ಅಧ್ಯಾಪಕರ ನಿರ್ಗಮನದ ಬಳಿಕ,  ಶಾಲೆಯ ಕಟ್ಟಡಕ್ಕೆ ಹೊಂದಿಕೊಂಡಿದ್ದ ಆ ಕೋಣೆಯಲ್ಲಿ  ನಾನು ಮತ್ತಿಬ್ಬರು ಕರ್ಮ ಧರ್ಮ ಸಂಯೋಗದಿಂದೆಂಬಂತೆ ಒಟ್ಟಿಗೆ ಉಳಿದುಹೋದೆವು.
ಶಕುನಿಮಾಮ  ಮಾಡುತ್ತಿದ್ದ  ಮಹತ್ಕಾರ್ಯವೆಂದರೆ, ಸಾಯಂಕಾಲ ಶಾಲೆ ಮುಗಿದ ಬಳಿಕ ಆಫೀಸು ರೂಮಿನಲ್ಲಿ ಕುಳಿತುಕೊಂಡು,  ತನ್ನ  ಅಪರಿಮಿತ  ರಸಭರಿತ ಲೈಂಗಿಕ ಜೋಕುಗಳ ಭಂಡಾರದಿಂದ ಒಂದೊಂದನ್ನೇ ಹೊರತೆಗೆದು ಅಭಿನಯದ ಸಹಿತ  ಸಾದರಪಡಿಸುವುದು.  ಅವನ ಚೇಲರಾದ ಮೂರು ಕರಡಿಗಳು ಮಾಡುತ್ತಿದ್ದ  ಪುಣ್ಯ ಕಾರ್ಯವೆಂದರೆ, ಶಕುನಿಯ ಜೋಕುಗಳಿಗೆ ಗಹಗಹಿಸಿ ನಗುವುದು. ಉಳಿದ ಹೊತ್ತಿನಲ್ಲಿ, ಶಾಲೆಯ ಆಫೀಸು ಕೋಣೆಯಲ್ಲಿ ಅಥವಾ  ಹತ್ತಿರದ ಒಂದು ಭಾರೀ ಗಾತ್ರದ  ಕಾಸರಕ ಮರದಡಿಯಲ್ಲಿ  ಒಟ್ಟು ಸೇರಿ, ಪರೀಕ್ಷೆಗೆ ಕುಳಿತುಕೊಳ್ಳಲು ತಯಾರು ಮಾಡುತ್ತಿರುವ ಮೂವರನ್ನು  ಹದ ಮಾಡಲು ವಿವಿಧ ರೀತಿಯ ಅಸ್ತ್ರಗಳನ್ನು ತಯಾರಿಸುವುದು. ಆಗ ಮಾತ್ರವಲ್ಲ, ಈಗಲೂ ಎಲ್ಲಾ ಆಫೀಸು-ಕಾರ್ಯಾಲಯಗಳ ನಾಲಾಯಖ್ಖು  ‘ಹೆಡ್’ಗಳು ಬಳಸುವ ಈ ಬ್ರಹ್ಮಾಸ್ತ್ರದ ಹೆಸರು ‘ಮೆಮೊ’ ಎಂದು. ಮೂವರಿಗೂ  ಚಿತ್ರ ವಿಚಿತ್ರ ಆಪಾದನೆಗಳ ಮೆಮೊಗಳು ಒಂದೊಂದಾಗಿ  ಬರತೊಡಗಿದವು.  ಉಳಿದಿಬ್ಬರು ಹೆಚ್ಚು  ಓದಿದವರೂ, ನನಗಿಂತ ಹಿರಿಯರೂ, ಜಗತ್ತಿನ ಬಗ್ಗೆ  ಮತ್ತು ಉದ್ಯೊಗ ಸಂಬಂಧ ಕಾನೂನುಗಳ  ಬಗ್ಗೆ  ಹೆಚ್ಚು ತಿಳಿದವರೂ ಆಗಿದ್ದುದರಿಂದ, ಮೆಮೊಗಳನ್ನು ಹೇಗೋ ನಿಭಾಯಿಸಿದರು. ಆದರೆ ನಾನು ಆಗಷ್ಟೇ  ಅಕ್ಷರ ಸಮುದ್ರದ ತೀರದಲ್ಲಿ, ತೆರೆಗಳ ಮೇಲೆ ಕಣ್ಣಿರಿಸಿ ನೀರಿನಲ್ಲಿ ಕಾಲಿಳಿಸುವ ಪ್ರಯತ್ನ ಮಾಡುತ್ತಿದ್ದೆ.
`ಕೆಲಸ ತೃಪ್ತಿಕರವಾಗಿಲ್ಲ. ಆದುದರಿಂದ ನಿಮ್ಮ ಮೇಲೆ ಯಾಕೆ ಕ್ರಮ ಜರಗಿಸಬಾರದು’ ಎಂದು ಒಂದು ಮೆಮೊ.  `ಹಾಜರಿ ಪುಸ್ತಕ ಚಿತ್ತು ಚಿತ್ತು ಆಗಿದೆ, ಹಾಜರಿ ಗುರುತುಗಳನ್ನು ತಿದ್ದಲಾಗಿದೆ. ಆದ್ದರಿಂದ ನಿಮ್ಮ ಮೇಲೆ ಯಾಕೆ ಶಿಸ್ತು ಕ್ರಮ ಜರಗಿಸಬಾರದು’ ಎಂದು ಇನ್ನೊಂದು ಮೆಮೊ. `ಸರಿಯಾಗಿ  ಪಾಠ ಮಾಡುತ್ತಿಲ್ಲ. ಮಕ್ಕಳಿಗೆ ಹೊಡೆಯುತ್ತಿದ್ದೀರಿ’ ಎಂದು ಮತ್ತೊಂದು ಮೆಮೊ. ಹೀಗೆ ಕನಿಷ್ಠ ವಾರಕ್ಕೆರಡು ಮೆಮೊ. ಶಕುನಿ ಮಾಮ ಮತ್ತು  ಮೂರು ಕರಡಿಗಳು  ಸೇರಿ ನನ್ನ ತರಗತಿಯ ಮಕ್ಕಳ ಹಾಜರಿ ಪುಸ್ತಕದಲ್ಲಿ ನಾನು ಮಾಡಿದ  ಗುರುತುಗಳನ್ನು   ತಿದ್ದಿದ್ದನ್ನು ಸಹ ನಾನು ಕಂಡೆ. ಆದರೆ ನಿಸ್ಸಹಾಯಕನಾಗಿದ್ದೆ.  ಆಗಲೂ  ನನ್ನ  ಮೇಲೆ  ಅನುಕಂಪ ತೋರುವ ಮೂರು-ನಾಲ್ಕು ಮಂದಿ ಬಹಳ ಹಿರಿಯರಾದ  ಸಹೋದ್ಯೋಗಿಗಳಿದ್ದರು. ಆದರೆ ಯಾರಲ್ಲಿಯೂ ಧೈರ್ಯವೆಂಬ  ಸಾಮಗ್ರಿ  ಇರಲಿಲ್ಲ.
ಕೊನೆಗೆ,  ಎಲ್ಲಾ ಆಪಾದನೆಗಳೂ ಸೇರಿ ಒಂದು ದೊಡ್ಡ  ಮೆಮೊ ಬಂತು. ಅದರ ಕೊನೆಯ ವಾಕ್ಯ  ನಿಮ್ಮನ್ನು ಕೆಲಸದಿಂದ ವಜಾ ಮಾಡಲು ಮೇಲಧಿಕಾರಿಗೆ ಯಾಕೆ ಶಿಫಾರಸು ಮಾಡಬಾರದು. ಎಂದು ಒಂದು ವಾರದೊಳಗೆ ಉತ್ತರಿಸಬೇಕು.
ಏನು ಮಾಡಬೇಕೆಂದು ತಿಳಿಯಲಿಲ್ಲ. ಮರುದಿನದಿಂದ ಮೂರು ದಿನ ದೀಪಾವಳಿ ರಜೆ. ಮೆಮೊವನ್ನು ಪೆಟ್ಟಿಗೆಯಲ್ಲಿರಿಸಿ ಭಾರವಾದ  ಹೃದಯದೊಂದಿಗೆ ಮನೆಗೆ ಬಂದೆ. ಕಾಸರಗೋಡಿನಲ್ಲಿ ದೀಪಾವಳಿಯ ಸಂಭ್ರಮ ಎಲ್ಲಿಯೂ ಕಾಣಿಸಲಿಲ್ಲ. ಕಾಸರಗೋಡಿಗನ ಹೃದಯದಿಂದ ಪಣಿಕ್ಕರ್ ಮಹಾಶಯ ದೀಪಾವಳಿಯನ್ನು ಕಿತ್ತುಕೊಂಡು ಒಂದು ವರ್ಷವಾಗಿತ್ತು. ವರ್ಷವಿಡೀ  ‘‘ಕಾಸರಗೋಡು ಕನ್ನಡನಾಡು’’ ಎಂದು  ಕೂಗಿಕೊಂಡು ಕಾಸರಗೋಡಿನ ಪ್ರತಿಯೊಂದು ಪಟ್ಟಣದಲ್ಲಿಯೂ ನಡೆಸಿದ  ಮೈಲು ಮೈಲುದ್ದದ ಜಾಥಾ ವ್ಯರ್ಥವಾಗಿತ್ತು. ಕೈಯಾರ ಕಿಂಞಣ್ಣ  ರೈಗಳ  ‘‘ಬೆಂಕಿ ಬಿದ್ದಿದೆ ಮನೆಗೆ’’ ಹಾಡು, ಕಳ್ಳಿಗೆ ಮಹಾಬಲ ಭಂಡಾರಿಯವರ ಬೆಂಕಿಯಂಥ ಭಾಷಣ ಎಲ್ಲವೂ ವ್ಯರ್ಥವಾಗಿತ್ತು. ಅದರೊಡನೆ ದಾಮೋದರ ಅಗ್ಗಿತ್ತಾಯರ,  ಕುಣಿಕುಳ್ಳಾಯರ, ಇದಿನಬ್ಬರ, ರಾಮಣ್ಣ ರೈಯವರ, ಲಕ್ಷ ್ಮಣ ಮಣಿಯಾಣಿಯವರ ಭಾಷಣಗಳೂ ವ್ಯರ್ಥವಾಗಿದ್ದುವು. ಕೊನೆಯಲ್ಲಿ ತರುಣ ಧಮನಿ ಬಳ್ಳುಳ್ಳಾಯರ ಧನ್ಯವಾದ ಸಮರ್ಪಣೆ ಕೂಡ ವ್ಯರ್ಥವಾಗಿತ್ತು.
ನಾನು ಏನೂ ಮಾಡಿರಲಿಲ್ಲ. ಏನಾದರೂ ಮಾಡುವಷ್ಟು ದೊಡ್ಡವನೂ ಆಗಿರಲಿಲ್ಲ.  ಹಿರಿಯ ಚೇತನಗಳ ಜೊತೆ ಅಲ್ಪ ಸ್ವಲ್ಪ ಓಡಾಡಿರಬಹುದು, ಅಷ್ಟೆ. ಏನಾದರೂ ಬರೆಯೋಣವೆಂದರೆ, ಸರಕಾರಿ ಉದ್ಯೋಗ ಅಡ್ಡಿಯಾಗಿತ್ತು.  ಆಗ ಕಾಸರಗೋಡಿನಲ್ಲಿ ಹುಟ್ಟಿಕೊಂಡ ಕಾಸರಗೋಡು ಸಮಾಚಾರ ಎಂಬ ಕನ್ನಡಪರ ಹೋರಾಟದ ಪತ್ರಿಕೆಯಲ್ಲಿ ಕಾವ್ಯನಾಮದಲ್ಲಿ ಕೆಲವು ಲೇಖನಗಳನ್ನು  ಬರೆಯುವುದಷ್ಟೇ ನನ್ನಿಂದ ಸಾಧ್ಯವಾದದ್ದು.
ಯಾವುದರಿಂದಲೂ ಏನೂ ಆಗಲಿಲ್ಲ. ಎರಡು ಎಳೆ ಜೀವಗಳ ರಕ್ತ ತರ್ಪಣದಿಂದಲೂ ಆಗಲಿಲ್ಲ. ರಾಜಕಾರಣದ  ಕಂಸ  ನಿಷ್ಪಾಪಿ  ಸಂಸ್ಕೃತಿ  ಶಿಶುವನ್ನು ಕೊಲೆಮಾಡಿದ್ದ. ಅದು ನೆಲದಲ್ಲುಳಿಯಲಾರದೆ ಆಕಾಶಕ್ಕೆ ಹಾರಿಹೋಗಿತ್ತು. ಕಂಸನ ಸೆರೆಮನೆಯ ಬಾಗಿಲು ಇನ್ನೂ ಮುಚ್ಚಿಕೊಂಡೇ ಇದೆ.
ದೀಪಾವಳಿ ರಜೆಯಲ್ಲಿ ಮನೆಗೆ ಬಂದಿದ್ದೆ. ಎರಡೇ ದಿನ ಅದೇನೋ ಹೊಟ್ಟೆನೋವು ಎನ್ನುತ್ತಾ  ಬದುಕಿನಲ್ಲಿ ಮೊತ್ತ ಮೊದಲಿಗೆ ಬಾಯಿಯಲ್ಲಿ ನರಳುವ ಶಬ್ದವನ್ನು ಹೊರಡಿಸಿದ ನನ್ನ  ಪ್ರೀತಿಯ ಅಪ್ಪ  ದೀಪಾವಳಿಯ ರಾತ್ರಿ  ಎಂಟು ಗಂಟೆಯ ಹೊತ್ತಿಗೆ ನನ್ನ ಕಣ್ಣ ಮುಂದೆಯೇ ಕೊನೆಯುಸಿರೆಳೆದರು. ಆ ತನಕ ಯಾವುದೇ ಮನುಷ್ಯನನ್ನು  ಸಾಯುವ ಕ್ಷಣದಲ್ಲಿ  ನಾನು ಕಂಡಿರಲಿಲ್ಲ.  ಬಹಳ ಹೊತ್ತಿನ ವರೆಗೆ ಅದು ಸಾವು ಎಂದು ನನಗೆ ನಂಬಲಿಕ್ಕೇ ಆಗಲಿಲ್ಲ. ಅಮ್ಮ  ತಪ್ಪು ತಿಳಿದುಕೊಂಡಿದ್ದಾರೆ ಎಂದೇ ನಾನು ಭಾವಿಸಿದ್ದೆ.
ತಂದೆಯ ಶವ ಸಂಸ್ಕಾರ ಮುಗಿಸಿ ಮರುದಿನ  ಶಾಲೆಯ ಬಸ್ಸು ಹತ್ತಿದೆ. ಅದು ಭಾನುವಾರ. ಭಾನುವಾರ ಕೂಡ ಸಾಯಂಕಾಲದ ಹೊತ್ತು  ಶಾಲೆಗೆ ಬಂದು ಶಕುನಿಮಾಮ ಮತ್ತು  ಮೂರು ಕರಡಿಗಳು ಇತರರ `ಉದ್ಧಾರ’ಕ್ಕಾಗಿ ದುಡಿಯುತ್ತಿದ್ದರು. ಯಾರಿದ್ದಾರೊ ಎಂದು ಚಿಂತಿಸುತ್ತಾ ಶಾಲೆಗೆ ಹೋದೆ.  ಶಕುನಿ ಮಾಮ ಲ್ಯಾಂಪ್ ಬೆಳಕಿನಲ್ಲಿ ಏನೋ ಕೆಲಸದಲ್ಲಿದ್ದ.  ತಂದೆಯ ಸಾವಿನ ಕುರಿತು  ಹೇಳಿದೆ.  ಕನಿಕರದಿಂದ ಕೂಡಿದ  ಅವನ  ಹಲವು  ಪ್ರಶ್ನೆಗಳಿಗೆ ಉತ್ತರವಾಗಿ ಮನೆಯ ಪರಿಸ್ಥಿತಿ ವಿವರಿಸಿದೆ. ಐದನೆಯ ತರಗತಿಯಲ್ಲಿರುವ ತಮ್ಮನಿಗೆ ಶಾಲೆ ಬಿಡಬೇಕಾದ ಪರಿಸ್ಥಿತಿ, ನಂತರದವನು ಮೂರನೆಯ ತರಗತಿಯಲ್ಲಿದ್ದಾನೆ, ಅವನ ತಂಗಿ  ಮುಂದಿನ ವರ್ಷ ಶಾಲೆಗೆ ಸೇರಬೇಕಾಗಿದೆ, ಅವಳ ನಂತರದ  ಹೆಣ್ಣು ಮಗುವಿಗೆ ಏಳೆಂಟು ತಿಂಗಳು ಎಂದೆ. ಆತನ ಕಣ್ಣುಗಳಲ್ಲಿ  ಧಾರಾಕಾರವಾಗಿ ನೀರು ಸುರಿಯಿತು. ಕಂಠ ಗದ್ಗದವಾಗಿ ಆತನಿಂದ  ಮಾತಾಡಲಾಗಲಿಲ್ಲ. ಅವನು ಎರಡೂ ಕೈಗಳಲ್ಲಿ ನನ್ನ  ಕೈಗಳನ್ನು ಹಿಡಿದುಕೊಂಡು, ತನ್ನ ಜನಿವಾರ ಮುಟ್ಟಿ, ‘‘ನೀವು ನನ್ನ ತಮ್ಮನ ಹಾಗೆ’’ ಎಂದ. ‘‘ನಿಮಗೆ ಏನು ಕಷ್ಟವಿದ್ದರೂ ನನ್ನ ಹತ್ತಿರ ಹೇಳಿ’’  ಎಂದ. ಸ್ವಲ್ಪ ಹೊತ್ತಿನ ಬಳಿಕ ನಾನು ಮೂರು ದಿನಗಳ ಹಿಂದೆ ನನಗೆ ಆತನಿಂದ ಬಂದ ಮೆಮೊದ ವಿಚಾರ ಪ್ರಸ್ತಾಪಿಸಿದೆ.  ಆ ಬಗ್ಗೆ ಚಿಂತಿಸುವುದು ಬೇಡ. ಅದನ್ನು ಅಲ್ಲಿಗೇ ಮುಗಿಸುವ. ನೀವು ಒಂದು ಕ್ಷಮಾಪಣಾ ಪತ್ರ ಬರೆದುಕೊಡಿ ಸಾಕು ಎಂದ. ಹೇಗೆ ಬರೆಯಬೇಕು ಎಂದು ಹೇಳಿಕೊಟ್ಟ. ಹಾಗೆ ಭೋಳೇಶಂಕರನ ಹಾಗೆ ಬರೆದುಕೊಟ್ಟೆ. ಮರುದಿನ, ನನ್ನ ತಂದೆಯ ಸಾವಿನ ಸುದ್ದಿ ಕೇಳಿ ಕಣ್ಣೀರು ಮಿಡಿದ ಇತರ  ಅಧ್ಯಾಪಕರು ಮೆಮೊಗೆ ಉತ್ತರವಾಗಿ ನಾನು ಕ್ಷಮಾಪಣಾ ಪತ್ರ ಬರೆದುಕೊಟ್ಟುದನ್ನು ಕೇಳಿ ಹೌಹಾರಿ ‘‘ಛೆ! ನೀವು ಹಾಗೆ ಮಾಡಬಾರದಾಗಿತ್ತು. ಇನ್ನು ಅವರಿಗೆ ನಿಮ್ಮನ್ನು ಏನೂ ಮಾಡಬಹುದು’’ ಎಂದರು. ಸರಿ, ನನ್ನ ನೌಕರಿ ಹೋದಂತೆಯೇ ಎಂದು ಅನಿಸಿತು.
 
ಆ ಮೇಲೆ ಸುಮಾರು ಮೂರು-ನಾಲ್ಕು  ತಿಂಗಳು ನನಗೆ ಅವನಿಂದ ಏನೂ ಪೀಡೆ ಆಗಲಿಲ್ಲ. ಆದ್ದರಿಂದ ತಂದೆಯನ್ನು ನೆನಪಿಸಿಕೊಳ್ಳುತ್ತಾ, ತಂದೆಯನ್ನು ಕಳೆದುಕೊಂಡ  ದುಃಖವನ್ನು ಸರಿಯಾಗಿ ಅನುಭವಿಸಲು ಅವಕಾಶವಾಯಿತು. ಪ್ರತಿ ವಾರ ಮನೆಗೆ ಹೋಗಿ ತಾಯಿಯ ಕಣ್ಣೀರನ್ನು ಮತ್ತು ತಮ್ಮಂದಿರನ್ನು ತಂಗಿಯಂದಿರನ್ನು ಕಂಡು ಬರಲು ಸಾಧ್ಯವಾಯಿತು.   ನನ್ನ ಮಹಾ ಸಮಸ್ಯೆಯನ್ನು ವಿವರಿಸಿ ಮನೆಯ ಹತ್ತಿರದ  ನಾಲ್ಕೆ ೖದು ಶಾಲೆಗಳನ್ನು ಹೆಸರಿಸಿ ಯಾವುದಾದರೊಂದಕ್ಕೆ ವರ್ಗಾವಣೆ ನೀಡಿ ಎಂದು ಮೇಲಧಿಕಾರಿಗೆ ಅರ್ಜಿ ಬರೆದು ಬೇಡಿಕೊಂಡೆ. ಏನೂ ಪ್ರಯೋಜನವಾಲಿಲ್ಲ. ನನ್ನ ಕನಸಿನಲ್ಲೂ ಎಚ್ಚರದಲ್ಲೂ, ನಾಲ್ಕು  ಮಕ್ಕಳೊಂದಿಗೆ ಅಮ್ಮ ಬಟಾಬಯಲಿನಲ್ಲಿ ನಿಂತಿರುವಂತೆ ತೋರಿ ಗಾಬರಿಗೊಳಗಾಗುತ್ತಿದ್ದೆ.
ಆ ಬೇಸಗೆ ರಜೆಯಲ್ಲಿ  ಒಂದಷ್ಟು ಪುಸ್ತಕಗಳ ಓದಿನಲ್ಲಿ ಮನೆಯ ಕಷ್ಟಗಳನ್ನು ಮರೆಯಲು ಯತ್ನಿಸಿದೆ. ಇಂಥದೇ ಪುಸ್ತಕವೆಂದಿಲ್ಲದೆ,  ಪಂಚಾಯತ್ ಲೈಬ್ರರಿಯಲ್ಲಿ  ಸಿಕ್ಕಿದ  ಬೈಬಲ್ ಕುರಾನ್ ಮುಂತಾದವುಗಳನ್ನು ಸಹ  ಓದಿದೆ. ಒಂದಷ್ಟು  ಕಾವ್ಯ ಓದಿದೆ. ರಾಮಕೃಷ್ಣ ಪರಮಹಂಸರ ವಚನವೇದ ನನ್ನ ಬೈಬಲ್ ಆಯಿತು.  ಇಂಗ್ಲಿಷ್ ಪುಸ್ತಕಗಳನ್ನು ಓದಲು ಪ್ರಯತ್ನಿಸಿದೆ. ಟಾಗೋರರ ಗೀತಾಂಜಲಿ ಓದಿದೆ. ಚೂರು ಪಾರು ಅರ್ಥವಾದುದನ್ನೆಲ್ಲ ಓದಿದೆ. ಓದುತ್ತಾ ಓದುತ್ತಾ ತಾನಾಗಿಯೇ ಹೆಚ್ಚು  ಅರ್ಥವಾಗತೊಡಗಿತು.
ಜೂನ್ ತಿಂಗಳು ಆರಂಭವಾಯಿತು.  ಟ್ರಾನ್ಸ್ಫರ್ ಸಿಗಲಿಲ್ಲ. ನಾನು ಪರೀಕ್ಷೆಗೆ ಕಟ್ಟಬೇಕಿದ್ದರೆ ಒಂದು ಕಡೆ ಒಬ್ಬನೇ ಇರಬೇಕಾದ್ದು ಅನಿವಾರ್ಯ ಎನಿಸಿತು. ಶಾಲೆಗೆ  ಹತ್ತಿರದ  ವಿಶ್ವನಾಥ ರೈ ಎಂಬವರ ಕಟ್ಟಡದ ಮಹಡಿಯಲ್ಲಿ ತಿಂಗಳಿಗೆ ನಾಲ್ಕು ರುಪಾಯಿ ಬಾಡಿಗೆಗೆ ಒಂದು ಕೋಣೆ ಖಾಲಿಯಿರುವ ಸುದ್ದಿ ಸಿಕ್ಕಿತು. ಅಲ್ಲಿದ್ದುದು ಎರಡೇ ಕೋಣೆಗಳು. ಪಕ್ಕದ ಕೋಣೆಯಲ್ಲಿ   ಎಸ್ಸೆಸ್ಸೆಲ್ಸಿಯಲ್ಲಿ ಓದುತ್ತಿದ್ದ  ಇಬ್ಬರು ಹೈಸ್ಕೂಲು ವಿದ್ಯಾರ್ಥಿಗಳು ವಾಸವಾಗಿದ್ದರು. ನಾನು ಸ್ವಲ್ಪವೂ ತಡ ಮಾಡದೆ, ಆ ಕೋಣೆ ತೆಗೆದುಕೊಂಡೆ.  ಆ ವರ್ಷವೇ ಎಸ್ಸೆಸ್ಸೆಲ್ಸಿಗೆ ಕಟ್ಟಲು ನಿರ್ಧರಿಸಿದೆ.
ನಾನು ಎಸ್ಸೆಸ್ಸೆಲ್ಸಿ  ಪರೀಕ್ಷೆಗೆ ತಯಾರಿ  ನಡೆಸಿದ್ದೇನೆ  ಎಂದು ಶಕುನಿಮಾಮನಿಗೆ ತಿಳಿದುದೇ ತಡ, ನನ್ನೊಡನೆ, ‘‘ಎಲ್ಲಾ ಶಾಲೆಯವರೂ ಮಕ್ಕಳ ಹಸ್ತ ಪತ್ರಿಕೆ ಮಾಡುತ್ತಾರೆ ನಮ್ಮ ಶಾಲೆಗೂ  ಮಾಡಬೇಕು. ಅದರ ಜವಾಬ್ದಾರಿ ನಿಮ್ಮದು. ಸಣ್ಣದಲ್ಲ, ದೊಡ್ಡದೇ ಇರಲಿ’’ ಎಂದ. ನಾನು ಸಂತೋಷದಿಂದ ಒಪ್ಪಿಕೊಂಡೆ. ಅದೂ ಅಲ್ಲದೆ ಬೇರೆ ಏನೇನೋ ಪಾಠೇತರ ಚಟುವಟಿಕೆಗಳ ಜವಾಬ್ದಾರಿ ವಹಿಸಿದ. ಎಲ್ಲವನ್ನೂ  ಸ್ವೀಕರಿಸಿದೆ. ಅವು ಯಾವುವೂ ನನ್ನ  ವ್ಯಾಸಂಗಕ್ಕೆ ಅಡ್ಡಿಯಾಗಲಾರವು ಎಂದು ನನಗೆ ಸ್ಪಷ್ಟವಾಗಿ ಗೊತ್ತಿತ್ತು.
ಶಾಲೆ ಆರಂಭವಾಗಿ  ಒಂದು ತಿಂಗಳಾಗಿರಬಹುದು. ಯಾವುದೋ ಒಂದು ಅಶುಭ ಮುಹೂರ್ತದಲ್ಲಿ  ಶಕುನಿಮಾಮನಿಂದ ನನಗೆ  ಕರೆ ಬಂತು, ಏನು ಶನಿ ವಕ್ರಿಸಿತು, ಯಾಕೆ ವಕ್ರಿಸಿತು ಎಂದರಿಯದೆ ನಾನು ಆಫೕಸು ಕೋಣೆಗೆ ಹೋದೆ.
ಆಫೀಸು ಕೋಣೆಯಲ್ಲಿ ಒಂದು ಬೆಂಚಿನ ಮೇಲೆ ಒಬ್ಬ  ಸುಮಾರು ಐವತ್ತು ವರ್ಷ ಪ್ರಾಯದ ಕೂಲಿಕಾರನಂತಿದ್ದ ಹಳ್ಳಿಯ ಮನುಷ್ಯ ಕುಳಿತಿದ್ದ. ಅವನ ಪಕ್ಕದಲ್ಲಿ ಒಂಬತ್ತು-ಹತ್ತು ವರ್ಷ ಪ್ರಾಯದ ಒಬ್ಬ  ಹುಡುಗನಿದ್ದ. ‘‘ನೋಡಿ ನೀವು ಪೆಟ್ಟು ಕೊಟ್ಟು ಈ ಹುಡುಗನ ಕಾಲಿಗೆ ಆದ ಗಾಯ’’  ಎಂದು ಶಕುನಿ ಮಾಮ ಆ  ಹಳ್ಳಿ ಮನುಷ್ಯ  ಬರೆದುಕೊಟ್ಟನೆನ್ನಲಾದ  ಆತನ ಹೆಬ್ಬೆರಳು ಗುರುತಿರುವ  ಫಿರ್ಯಾದು ಪತ್ರವನ್ನು  ನನಗೆ ತೋರಿಸಿದ.  ಜೂನಿನಲ್ಲಿ ಶಾಲೆ ಆರಂಭವಾಗಿ  ತಿಂಗಳೊಂದು ದಾಟಿದ್ದರೂ ಆ ಹುಡುಗ ಶಾಲೆಗೆ ಬಂದಿರಲಿಲ್ಲ. ಅವನನ್ನು ಗುರುತಿಸಲು ಕೂಡ ನನ್ನಿಂದ ಸಾಧ್ಯವಾಗಲಿಲ್ಲ.  ಹುಡುಗನ ಕಾಲಿನ ಗಾಯ ಹೊಡೆತದ ಗಾಯದಂತೆ ಇರಲಿಲ್ಲ. ಅದು ಬಹಳ ದಿನಗಳಿಂದಿದ್ದ ಹುಣ್ಣಿನಂತೆ ಇತ್ತು.   ಅಂಥ ಗಾಯವಾಗುವಂತೆ  ಹೊಡೆದರೆ, ಯಾವ ಆಪ್ಪನೂ ದೂರು ನೀಡಲು ಒಂದು ತಿಂಗಳು ತೆಗೆದುಕೊಳ್ಳಲಿಕ್ಕಿಲ್ಲ.  ನನಗೆ ಆ ಹುಡುಗನ ಗುರುತು ಇಲ್ಲವೆಂದೂ, ಶಾಲೆ ಆರಂಭವಾದಾಗಿನಿಂದ ಅವನು ಶಾಲೆಗೆ ಬಂದಿಲ್ಲವೆಂದೂ ಹೇಳಿದೆ. ಶಕುನಿಮಾಮ ತರಗತಿಯ ಹಾಜರಿ ಪುಸ್ತ್ತಕ ತೆಗೆದ. ‘‘ಇಲ್ಲಿ ನೋಡಿ ಇದು ಎಂಥದು”  ಎಂದ. ಜೂನ್ ತಿಂಗಳಲ್ಲಿ  ಆ ಹುಡುಗನ ಹೆಸರಿನ ಎದುರಿಗಿದ್ದ  ಎಂಟು  ಆ್ಯಬ್ಸೆಂಟ್ ಗುರುತುಗಳನ್ನು   ಮೊದಲು ಪ್ರೆಸೆಂಟ್ ಗುರುತುಗಳಾಗಿ  ಪರಿವರ್ತಿಸಿ ಆ ಬಳಿಕ ಪುನಃ ಆ್ಯಬ್ಸೆಂಟ್ ಗುರುತುಗಳಾಗಿ ತಿದ್ದಲಾಗಿತ್ತು.  ‘‘ಇದು ನಾನು ಮಾಡಿದ್ದಲ್ಲ, ಯಾರೋ ತಿದ್ದಿದ್ದಾರೆ’’ ಎಂದೆ. ‘‘ನಿಮ್ಮ ತರಗತಿಯ ಹಾಜರಿ ಪುಸ್ತಕವನ್ನು ನೀವಲ್ಲದೆ ಬೇರೆ ಯಾರು ಉಪಯೋಗಿಸುತ್ತಾರೆ ‘‘ ಎಂದ ಶಕುನಿ ಮಾಮ, ‘‘ಸರಿ,  ಈಗ ಕ್ಲಾಸಿಗೆ ಹೋಗಿ.  “ಮೆಮೊ ಬರ್ತದೆ”  ಎಂದ.
ಮರುದಿನವೇ, ಹರಿಜನ ಜಾತಿಯ ಹುಡುಗನಿಗೆ ಹೊಡೆದದ್ದು, ಹಾಜರಿ ಪುಸ್ತಕದಲ್ಲಿ  ಆ್ಯಬ್ಸೆಂಟ್ ಗುರುತುಗಳನ್ನು ಪ್ರೆಸೆಂಟ್ ಗುರುತುಗಳನ್ನಾಗಿ  ಪರಿವರ್ತಿಸಿದ್ದು, ಅವುಗಳನ್ನು ಪುನಃ ಆಬ್ಸೆಂಟ್ ಗುರುತುಗಳಾಗಿಸಿದ್ದು ಮುಂತಾದ ಗಂಭೀರವಾದ ಆಪಾದನೆಗಳು ಮತ್ತು  ಹಿಂದೆ ನಾನು ಮಾಡಿದ ತಪ್ಪುಗಳನ್ನೆಲ್ಲ ಒಪ್ಪಿಕೊಂಡದ್ದರ ಉಲ್ಲೇಖ ಎಲ್ಲಾ ಸೇರಿಸಿ, ಏಳು ದಿನಗಳೊಳಗೆ ಸಮರ್ಪಕವಾದ ಉತ್ತರ ನೀಡಬೇಕು; ನಿಮ್ಮ ಉತ್ತರವನ್ನು ಮೇಲಧಿಕಾರಿಗಳಿಗೆ ಕಳಿಸಲಾಗುವುದು ಎಂಬ ಮೆಮೊ.  ಅದನ್ನು ಓದಿದ  ನನಗೆ ನಿಂತ ನೆಲ ಕುಸಿದ ಅನುಭವವಾಯಿತು.
‘ಬಡವಾ, ನೀನು ಏನು ಮಾಡಿದರೂ ಇಷ್ಟೇ. ಬಡವನಾದ ನಿನ್ನನ್ನು  ಈ ಜಗತ್ತು ಬದುಕಲು ಬಿಡುವುದಿಲ್ಲ. ಸತ್ತುಬಿಡು!’ ಎಂದು ನನ್ನ ಆತ್ಮ  ಚೀರಿತು. ‘ಸಾಧ್ಯವಿದ್ದರೆ, ಈ ಪಾಪಿಯನ್ನು ಕೊಂದು ಆ ಮೇಲೆ ಸಾಯಬಹುದು’ ಎಂದು ಆತ್ಮದಿಂದ ಇನ್ನೊಂದು ಸಲಹೆ ಕೂಡ ಬಂತು. ಮಂಗಳೂರಿನಿಂದ ಪುಸ್ತಕದ ಕಟ್ಟು ಹೊತ್ತು ತಂದು ಜ್ವರದ ಅಮಲಿನಲ್ಲಿ ಮಲಗಿದ್ದಾಗ ,ಸಬ್ಇನ್ಸ್ಪೆಕ್ಟರನಿಗೆ ಊರವರ ಮನೆಯಿಂದ ಉಪ್ಪಿನಕಾಯಿ ಬೇಡಿ ತರುವ ಪೊಲೀಸರವನ ನೆನಪಾಗಿತ್ತು. ಈ ಹೆಡ್ಡು ಮಹಾಶಯ ತನ್ನ ಬಟ್ಟೆ ಒಗೆಯಲು ನನ್ನೊಡನೆ ಹೇಳಿದರೆ ಏನು ಮಾಡಲಿ ಎಂಬ ಆತಂಕವುಂಟಾಗಿತ್ತು. ಜ್ವರ ಕಾವಿನಲ್ಲೇ ಒಂದು ನಿಗಿನಿಗಿ ನಗು ಹುಟ್ಟಿತ್ತು.  ‘ಒಂದು ಬಾರಿ ಒಗೆಯುತ್ತೇನೆ. ಮರುದಿನ ಎಲ್ಲಾ ಶಿಕ್ಷಕರಿಗೂ ನನ್ನ ಕರ್ಮದ ಬಗ್ಗೆ ತಿಳಿಸುತ್ತೇನೆ. ಶಾಲೆಯ ಮಕ್ಕಳಿಗೂ ತಿಳಿಸುತ್ತೇನೆ. ಮರುದಿನ ಆತ್ಮಹತ್ಯೆ ಮಾಡಿಕೊಳ್ಳುತ್ತೇನೆ’ ಎಂದು ನಿರ್ಧರಿಸಿದ್ದೆ. ಪದ್ಮನಾಭನ ಆಗಮನ ನನ್ನ ನಿರ್ಧಾರವನ್ನು ಬದಲಾಯಿಸಿತು.
 
‘ದೇವರಿದ್ದಾನೆ’  ಅವನೇ ನಿನ್ನನ್ನು ಉಳಿಸಿದ್ದು  ಎಂದು ನೀವು ಹೇಳಬಹುದು.  ಹಾಗಾದರೆ, ಅಂಥದೇ ಪರಿಸ್ಥಿತಿಯಲ್ಲಿ ಆತ್ಮಹತ್ಯೆ ಮಾಡಕೊಂಡವರು ಅಥವಾ ‘ಕಿಲ್ಲರ್’ಗಳಾಗಿ ಪರಿವರ್ತನೆ ಹೊಂದಿದವರ  ದೇವರು  ಯಾರು ಎಂಬ ಪ್ರಶ್ನೆಗೆ ಯಾರಲ್ಲಿದೆ ಉತ್ತರ
ಈ ಶಕುನಿಮಾಮನ ವಿಚಾರದಲ್ಲಿ ಇನ್ನು ಸುಮ್ಮನಿರಬಾರದು, ಬದುಕಬೇಕು, ಏನಾದರೂ ಮಾಡಲೇ ಬೇಕು ಎಂದು ತೀರ್ಮಾನಿಸಿದೆ. ಫಿರ್ಯಾದು ತಂದ ಮನುಷ್ಯನನ್ನು ಪತ್ತೆ ಮಾಡಲು ಹೊರಟೆ.  ಕಂಡುಹಿಡಿಯುವುದು ಕಷ್ಟವಾಗಲಿಲ್ಲ.  ಆತ ಶಕುನಿ ಮಾಮನ ಅಡಿಕೆ ತೋಟದ ಕೂಲಿಯಾಳುಗಳ ಪೈಕಿ ಒಬ್ಬನಾಗಿದ್ದ. ಕುಡುಕನೂ ಆಗಿದ್ದ. ಶಕುನಿ ಮಾಮ ಭಾರೀ ಅಡಿಕೆ ತೋಟದ ಒಡೆಯನೆಂಬ ವಿಷಯ ತಿಳಿದುದು ಆಗಲೇ. ಆ ಸುಳ್ಳು ಫಿರ್ಯಾದುಗಾರ ಶಕುನಿ ಮಾಮನ ವಕ್ಕಲು ಎಂದು ಯಾರೋ ಹೇಳಿದರು. ಆ ಹಳ್ಳಿಗ ಕುಡುಕನಾಗಿದ್ದ. ಅವನ ಮಗನ ಕಾಲಿನ ಗಾಯ ಅವನ ಹೊಡೆತದಿಂದಲೋ  ಬೇರೆ ಯಾವುದರಿಂದಲೋ ಆಗಿರಬಹುದೆನಿಸಿತು. ಹೆಡ್ಮಾಸ್ತರನಾಗಿದ್ದರೂ ಶಕುನಿಮಾಮ ಬಹಳ ಸಲ ಯಾಕೆ  ಮಧ್ಯಾಹ್ನದ ನಂತರ ಶಾಲೆಗೆ ಬರುತ್ತಾನೆ, ಕೆಲವು ಸಲ ಬರುವುದೇ ಇಲ್ಲ ಎಂಬುದಕ್ಕೆ ಅವನ ಅಡಿಕೆ ತೋಟವೇ ಉತ್ತರವಾಗಿತ್ತು. ನಿರಕ್ಷರಕುಕ್ಷಿಯಾದ ಹಳ್ಳಿಯವನ ಹೆಸರಿನಲ್ಲಿ ಶಕುನಿಮಾಮ ಫಿರ್ಯಾದಿ ಬರೆದು ಹೆಬ್ಬೆಟ್ಟು ಹಾಕಿಸಿದ್ದ ವಿಚಾರ ಕೂಡ ತಿಳಿಯಿತು.
 
ಆದರೆ ಸತ್ಯ ತಿಳಿದು  ಮಾಡುವುದೇನು ಎಂದು ನನಗೆ ತಿಳಿಯಲಿಲ್ಲ. ಸಾವಾದರೆ ಸಾವು, ಬದುಕಾದರೆ ಬದುಕು ಎಂದುಕೊಂಡು ಮೇಲಧಿಕಾರಿಗಳ ಬಳಿ ಹೋಗುವುದೇ ಸರಿ ಎಂದು ಒಮ್ಮೆ ತೋರಿತು. ಆದರೆ ಅಲ್ಲಿ  ನನಗೆ ನ್ಯಾಯ ದೊರಕುವ ಕುರಿತು ಸಂದೇಹವಿತ್ತು.
 
ಸ್ವಲ್ಪ ಕಾಲದ ಹಿಂದೆ ನನಗೆ ಊರ ಪ್ರತಿಷ್ಟಿತ ಮನೆತನದ ನಾರಾಯಣಾಳ್ವ ಎಂಬ ಸದ್ಗೃಹಸ್ಥರೊಬ್ಬರ ಪರಿಚಯವಾಗಿತ್ತು. ನಾರಾಯಣಾಳ್ವರು ನನಗಿಂತ ವಯಸ್ಸಿನಲ್ಲಿ ಸುಮಾರು ಹತ್ತು ವರ್ಷಕ್ಕೆ  ದೊಡ್ಡವರು. ಸಂಸ್ಕೃತದಲ್ಲಿ  ವಿದ್ವಾನ್ ಪದವಿಗೆ ಓದಿ ಕಾರಣಾಂತರದಿಂದ ಪರೀಕ್ಷೆಗೆ ಕೂರಲಾಗದೆ ಮನೆಯಲ್ಲಿಯೇ ಉಳಿದು ಊರಿನ ಸಾಹಿತ್ಯಿಕ, ನಾಟಕ ಮುಂತಾದ ಸಾಂಸ್ಕೃತಿಕ ಚಟುವಟಿಕೆಗಳಲ್ಲಿ ಪೂರ್ತಿಯಾಗಿ ತನ್ನನ್ನು ತೊಡಗಿಸಿಕೊಂಡಿದ್ದರು. ನಾನು ಅವರಿಂದ ಸ್ವಲ್ಪ ಸಂಸ್ಕೃತವನ್ನು ಕೂಡ ಕಲಿತಿದ್ದೆ. ಪಠ್ಯಪುಸ್ತಕಗಳನ್ನು ಕೂಡ ಕೊಂಡುಕೊಂಡಿದ್ದೆ. ನನ್ನ ಮುಖ್ಯ ಓದು ಮತ್ತು ಅದರ ಉದ್ದೇಶ ಬೇರೆಯಾಗಿದ್ದುದರಿಂದ ಸಂಸ್ಕೃತ ಅಷ್ಟರಲ್ಲೇ ಉಳಿಯಿತು.
 
ನಾರಾಯಣಾಳ್ವರು ಸಂಸಾರವಂದಿಗರಾಗಿದ್ದರು. ಅವರಿಗೆ ಅಡಿಕೆ ತೋಟ ಭತ್ತದ ಗದ್ದೆಗಳಿದ್ದು  ಒಳ್ಳೆಯ ಕೃಷಿಕರೂ ತಕ್ಕ ಮಟ್ಟಿಗೆ ಶ್ರೀಮಂತರೂ ಆಗಿದ್ದರು. ಊರವರಿಗೆ ಅವರ ಮೇಲೆ ಗೌರವವಿತ್ತು.  ನನ್ನ  ಬರವಣಿಗೆ ಮತ್ತು ಓದುವ ಆಸಕ್ತಿಯಿಂದಾಗಿ, ಅವರೇ ಕರೆದು ಮಾತಾಡಿಸಿದ್ದರು. ಸಾಮಾನ್ಯವಾಗಿ ವಾರದಲ್ಲಿ ಒಂದೆರಡು ಬಾರಿ ಭೇಟಿಯಾಗಲು ಸಿಗುತ್ತಿದ್ದರು.
ನನ್ನ ಸಮಸ್ಯೆಯನ್ನು ಅವರೊಡನೆ ಹೇಳಿದರೆ ಪ್ರಯೋಜನವಾಗಬಹುದೇನೊ ಎಂದುಕೊಂಡು ಎಲ್ಲವನ್ನೂ  ವಿವರವಾಗಿ ಹೇಳಿದೆ. ನನ್ನ ಮಾತನ್ನು  ಕೇಳಿದ ಅವರು,  ‘‘ಇಷ್ಟು ದಿನ ಸುಮ್ಮನಿದ್ದುದೇಕೆ ಮೊದಲೇ ಹೇಳಬಹುದಾಗಿತ್ತಲ್ಲ’’ಎಂದರು.
 
ಅದೇ ಸಂಜೆ ಶಕುನಿಮಾಮ ಶಾಲೆಯ ಆಫೀಸುಕೋಣೆಯಲ್ಲಿ ಒಬ್ಬನೇ ಲ್ಯಾಂಪಿನ ಬೆಳಕಿನಲ್ಲಿ  ತನ್ನ  ಎಂದಿನ ಪಾಪಭರಿತ ಅಧ್ಯಯನದಲ್ಲಿ ನಿರತನಾಗಿದ್ದಾಗ ಆತನ ಬಳಿ ಮಾತಾಡಲು ಆಳ್ವರು ಹೋದರು.
ಮರುದಿನ ಶಕುನಿಮಾಮನ ಆಟಾಟೋಪ ತಟ್ಟನೆ ನಿಂತುಹೋಯಿತು.
ಸ್ವಲ್ಪ ದಿನಗಳ ನಂತರ ಸಮಸ್ಯೆಯನ್ನು  ಹೇಗೆ ಪರಿಹರಿಸಿದ್ದು  ಎಂದು ನಾನು ಆಳ್ವರನ್ನು ಕೇಳಿದೆ.
ಆಳ್ವರು ಹೇಳಿದರು, ‘‘ಅವನ ಅನ್ಯಾಯವನ್ನೆಲ್ಲಾ ನಾನು ಅವನಿಗೇ ವಿವರಿಸಿ ಹೇಳಿ, ‘ನೀವು ಮಾಡುತ್ತಿರುವುದು ಮಹಾ ಪಾಪ’’ ಎಂದು ಹೇಳಿದೆ. ಈ ಪಾಪಿ ಶಾಲೆಗೆ ಹೋಗುವುದು ಬರುವುದು ನಮ್ಮ ತೋಟದ ಪಕ್ಕದಿಂದಲೇ. ‘‘ನೀವು ನಿಮ್ಮ ಈ ದುಷ್ಟ ಬುದ್ಧಿಯನ್ನು ಇವತ್ತೇ ನಿಲ್ಲಿಸಬೇಕು. ಇಲ್ಲವಾದರೆ, ನನ್ನ  ತೋಟದಲ್ಲಿಯೂ ಬೇಕಾದಷ್ಟು ಕೂಲಿ ಕೆಲಸದವರು ಇದ್ದಾರೆ’’ ಎಂದು ಹೇಳಿದೆ’’ ಎಂದರು.
ಇಂಥ ರೋಗಕ್ಕೆ  ಈ ಔಷಧಿಯಲ್ಲದೆ ಬೇರೆ ಔಷಧಿಯೇ ಇಲ್ಲವೇನೊ  ಎಂದನಿಸಿತು ನನಗೆ.  ಬದುಕಿನಲ್ಲಿ   ಒಮ್ಮೆಯಾದರೂ ಹೀಗೆ ಅನಿಸದವರಿದ್ದರೆ, ಅವರು ಪುಣ್ಯವಂತರು ಎನ್ನಬಹುದು.
ಆದರೆ ಶಕುನಿಮಾಮ ಎಂಥ ವಿಷಮಯ ಪ್ರಾಣಿಯಾಗಿದ್ದನೆಂದರೆ, ಅನಂತರ ನನ್ನ  ಎಸ್ಸೆಸ್ಸೆಲ್ಸಿ ಪರೀಕ್ಷೆಯ ನಡುವೆ ಒಂದು ಸಂಜೆ, ಶಾಲೆಯ ಪೇದೆ ಬಂದು, ‘‘ಹೆಡ್ಮಾಸ್ಟ್ರು ನಿಮ್ಮನ್ನು  ಬರ್ಲಿಕ್ಕೆ  ಹೇಳಿದ್ದಾರೆ. ಎಜುಕೇಶನ್ ಆಫೀಸರ್ ಬಂದಿದ್ದಾರೆ’’  ಎಂದ.  ನನ್ನ ಹೃದಯವೊಮ್ಮೆ ಕಂಪಿಸಿತು. ನನಗೆ ಅಲೆಕ್ಸಾಂಡರ್ ಡ್ಯೂಮನ ಕೌಂಟ್ ಆಫ್ ಮೋಂಟೆ ಕ್ರಿಸ್ಟೊನ ುದುವೆಯ ದಿನದ ನೆನಪಾಯಿತು. ಮೋಂಟೆ ಕ್ರಿಸ್ಟೊ ತಾನು ಪ್ರೀತಿಸಿದ ಚೆಲುವೆಯನ್ನು ಮದುವೆಯಾಗುವ ದಿನ ಫಿತೂರಿಯಿಂದ ಅವನನ್ನು ಬಂಧಿಸಿ ಕಾರಾಗೃಹಕ್ಕೆ ತಳ್ಳಲಾಗಿತ್ತು.
ನಾನು ಹೆಡ್ಮಾಸ್ಟರ ಆಫೀಸು ಕೋಣೆಗೆ  ಹೋದೆ. ಮನದಲ್ಲಿ ಆತಂಕ ಮಡುಗಟ್ಟಿದಂತಿತ್ತು. ‘‘ನೀವು ರಜೆ ಅರ್ಜಿ ಕೊಡದೆ ಪರಿಕ್ಷೆಗೆ ಹೋಗಿದ್ದೀರಂತೆ ಹೌದೆ’’ ಎಂದು ಅಸಿಸ್ಟೆಂಟ್ ಎಜುಕೇಷನಲ್ ಆಫೀಸರ್ ನಂಬಿಯಾರ್ ಮಲೆಯಾಳದಲ್ಲಿ ಕೇಳಿದರು. ಅವರ ಪಕ್ಕದಲ್ಲಿ  ನಾಯಿಯಂತೆ  ಶಕುನಿಮಾಮ  ತುಸು ಬಾಗಿ ನಿಂತಿದ್ದ.  ನನ್ನ ಕಣ್ಣಿಗೆ ಮಿಂಚೆರಚಿದಂತಾಯಿತು.
‘‘ಹೆಡ್ಮಾಸ್ಟ್ರೆ, ನಾನು ಮೊನ್ನೆ ಬೆಳಿಗ್ಗೆ ನಿಮ್ಮ ಕೈಯಲ್ಲೇ  ಅಲ್ಲವೆ ರಜೆ ಅರ್ಜಿ ಕೊಟ್ಟದ್ದು’’ ಎಂದೆ.
ವಾಸ್ತವದಲ್ಲಿ, ನನಗರಿವಿಲ್ಲದಂತೆ ಏರಿದ ದನಿಯಲ್ಲಿ ನಾನು ಆಡಿದ ಮಾತು ಬರೀ ಮಾತಾಗಿರಲಿಲ್ಲ. ರೋಷದ ಚೀರಾಟವಾಗಿತ್ತು.  ನಂಬಿಯಾರ್ರಿಗೂ ಸ್ವಲ್ಪ ಗಾಬರಿಯಾಗಿರಬಹುದು.
‘‘ಹಾಂ ಹಾಂ ಮರೆತುಬಿಟ್ಟಿದ್ದೆ. ಇಲ್ಲೇ ಎಲ್ಲೋ ಇರಬೇಕು” ಎಂದು ಕಪಾಟಿನಲ್ಲಿ ಹುಡುಕಿದಂತೆ ಮಾಡಿದ ಶಕುನಿಮಾಮ. ರಜೆ ಅರ್ಜಿ ಸಿಕ್ಕಿತು.
ನಂಬಿಯಾರ್ ಒಮ್ಮೆ ನನ್ನ ಮುಖ ನೋಡಿದರು. ಮೆತ್ತಗೆ, ‘‘ನೀವು ಹೋಗಬಹುದು’’ ಎಂದರು.
ಪರೀಕ್ಷೆ ಮುಗಿಸಿ, ವರ್ಷದ ಪೂಜೆಯೆಂಬಂತೆ, ಟ್ರಾನ್ಸ್ಫರಿಗೆ ಬೇಡಿಕೊಳ್ಳುವ ಅರ್ಜಿಯನ್ನು ಕೊಡಲು ನಾನು ಕುಂಬಳೆಯಲ್ಲಿರುವ ಅಸಿಸ್ಟೆಂಟ್ ಎಜುಕೇಶನಲ್ ಆಫೀಸರ್ ನಂಬಿಯಾರರ ಕಚೇರಿಗೆ ಹೋದಾಗ, ಅವರು ನನ್ನನ್ನು ಕುಳಿತುಕೊಳ್ಳಲು ಹೇಳಿ, ‘‘ಆ ಮನುಷ್ಯನ ದುಷ್ಟತನವೆಲ್ಲಾ ನನಗೆ ಗೊತ್ತಾಗಿದೆ. ಈ ಸಲ ನಾನು ನಿಮಗೆ ಟ್ರಾನ್ಸ್ಫರ್ ಕೊಡುತ್ತೇನೆ. ನಿಮಗೆ ಬೇಕಾದ ಶಾಲೆ  ಕೇಳಿಕೊಳ್ಳಿ” ಎಂದರು.
ಜೂನಿನಲ್ಲಿ ಶಾಲೆ ಆರಂಭವಾಗುವಾಗ, ಜೋಡಿ ಸಂತೋಷಗಳು.  ನಾನು ಎಸ್ಸೆಸ್ಸೆಲ್ಸಿಯಲ್ಲಿ ಪಾಸಾಗಿದ್ದೆ. ಮನೆಯ ಬಹಳ ಹತ್ತಿರದ ಮಧೂರು ಶಾಲೆಗೆ ಟ್ರಾನ್ಸ್ಫರ್ ಸಿಕ್ಕಿತ್ತು.  ಇಂಟರ್ಮೀಡಿಯೆಟ್ಗೆ ಓದುತ್ತಿದ್ದ ನರಸಿಂಹ ಭಟ್ ಎಂಬ ಅಧ್ಯಾಪಕರಿಗೂ  ವಿದ್ವಾನ್ ಪರೀಕ್ಷೆಗೆ ಓದುತ್ತಿದ್ದ ಸುಬ್ಬಣ್ಣ ಆಳ್ವ ಎಂಬ ಅಧ್ಯಾಪಕರಿಗೂ  ಶಕುನಿಮಾಮ ನೀಡುತ್ತಿದ್ದ ಪೀಡೆಯ ವಿವರ  ಎ.ಇ.ಒ. ನಂಬಿಯಾರಿಗೆ ಸಿಕ್ಕಿತ್ತು. ಅವರಿಗೂ ಅವರು ಬಯಸಿದಲ್ಲಿಗೆ ಟ್ರಾನ್ಸ್ಫರ್ ಕೊಟ್ಟಿದ್ದರು.
ಮರುವರ್ಷ ನಾನು ಹೆಡ್ಮಾಸ್ಟರಾಗಿದ್ದ ಮಧೂರು ಶಾಲೆಗೆ  ಇನ್ಸ್ಪೆಕ್ಶನಿಗೆ ಬಂದ ನಂಬಿಯಾರ್, ಅಷ್ಟರಲ್ಲಿ ನಾನು ಪೀಯೂಸೀ ಪಾಸಾಗಿದ್ದನ್ನು ತಿಳಿದು ತಾನೇ ಪೀಯೂಸೀ ಪಾಸಾದವರಂತೆ ಸಂತೋಷಪಟ್ಟರು. ಅಂಥವರೂ ಕೆಲವರಾದರೂ ಜಗತ್ತಿನಲ್ಲಿ ಇರುವುದರಿಂದ ಬದುಕುವುದರಲ್ಲೇನೋ ಸಂತೋಷ ಇದೆ ಅನಿಸುತ್ತದೆ.
ನರಸಿಂಹ ಭಟ್, ಸುಬ್ಬಣ್ಣಾಳ್ವ ಮತ್ತು ನನ್ನ ಟ್ರಾನ್ಸ್ಫರ್ ಆಜ್ಞೆ ಒಟ್ಟಿಗೇ ಬಂತು.  ಸ್ವಲ್ಪ ಮಟ್ಟಿಗೆ ಅನ್ಯಾಯಕ್ಕೊಳಗಾದ ಅವರಿಬ್ಬರು ‘ಭಟ್ಟ ಮತ್ತು  ಅವನ ಮೂರು ಕರಡಿಗಳನ್ನು ಕ್ಷಮಿಸಿಬಿಡೋಣ’ ಎಂದು ಹೇಳಿದರು. ‘ಅದರೆ ನಾನು ಕ್ಷಮಿಸಲಾರೆ’ ಎಂದೆ. ಅಧ್ಯಾಪಕರೆಲ್ಲ ಸೇರಿ ನಮಗೆ ಭರ್ಜರಿ ವಿದಾಯ ಸಮಾರಂಭ ಏರ್ಪಡಿಸಿದರು. ಮಕ್ಕಳು ಕೂಡ ಪ್ರತ್ಯೇಕ ವಿದಾಯ ಸಮಾರಂಭ ಏರ್ಪಡಿಸಿದರು. ನೂರಾರು ಮಕ್ಕಳ ಕತೆ ಕವನ ಚಿತ್ರಗಳಿಂದಲೂ ಕಯ್ಯಾರ ಕಿಂಞಣ್ಣ ರೈಯವರ ಮುನ್ನುಡಿಯಿಂದಲೂ ಕೂಡಿದ ನನ್ನ ಸಂಪಾದಕತ್ವದಲ್ಲಿ ಸಿದ್ಧವಾದ ಭಾರೀ ಗಾತ್ರದ ಶಾಲೆಯ ಮೊದಲ  ಹಸ್ತ ಪತ್ರಿಕೆ ‘ಕಿರಣ’ವನ್ನು  ಮಕ್ಕಳು ಇಷ್ಟೇ  ಮೆಚ್ಚಿ  ಹೊಗಳಿದರೆನ್ನುವಂತಿರಲಿಲ್ಲ.
ನಮ್ಮ ವಿದಾಯ ಸಮಾರಂಭದ  ಭಾಷಣದಲ್ಲಿ ನಾನು, ‘‘ಯಾವ ಮನುಷ್ಯ ಇನ್ನೊಬ್ಬರಿಗೆ  ಅನ್ಯಾಯ ಮಾಡುತ್ತಾನೋ, ಒಂದು ದಿನ  ಅವನ ಮನಸ್ಸಿನೊಳಗೆ ಅವನನ್ನೇ ಒಳಕ್ಕೆ ಸೆಳೆದುಕೊಳ್ಳುವ  ನರಕದ ಬಾಗಿಲು ತೆರೆದುಕೊಳ್ಳುತ್ತದೆ ” ಎಂದು  ಹೇಳಿದೆ.
ನಾನು ಮನಸ್ಸಿನಲ್ಲಿ  ಬಹಳ ಕಹಿಯನ್ನಿಟ್ಟುಕೊಂಡು ಹೋಗುತ್ತಿರುವೆನೆಂದೂ, ನಾನು ಅದನ್ನೆಲ್ಲ  ಮರೆಯಬೇಕೆಂದೂ ಶಕುನಿಮಾಮ ಹೇಳಿದ. `ಅದು ಅಷ್ಟು  ಬೇಗನೆ ಹೋಗುವಂಥ ಕಹಿಯಲ್ಲ’  ಎಂದು ನಾನು ಹೇಳಿದೆ. ಅದು ಸತ್ಯ ಎಂದು ಎಲ್ಲರಿಗೂ ತಿಳಿದಿತ್ತು. ಶಕುನಿಮಾಮ ಎಷ್ಟು ಕಾಲ ನನ್ನ ಪುಟ್ಟ ಜೀವ ತಲ್ಲಣಿಸುವಂತೆ ಮಾಡಿದ್ದ ಎಂದು ಇತರರಿಗೆ ಹೇಗೆ ತಿಳಿದೀತು
 
ಒಬ್ಬ ಏನನ್ನಾದರೂ ಕ್ಷಮಿಸಬೇಕಿದ್ದರೆ, ಅದನ್ನವನು ಮೌನವಾಗಿಯೇ ಮಾಡಬಲ್ಲ.  ಶಬ್ದಗಳಲ್ಲಿ   ಕ್ಷಮಿಸಬೇಕು ಎಂದದ್ದು   ಎಷ್ಟೋ  ಸಲ  ಸುಳ್ಳಾಗಿರುತ್ತದೆ. ನಾಟಕದ ಮಾತುಗಳು ನಾಟಕದಲ್ಲಿ ಮಾತ್ರ ಚೆಂದ, ನಿಜ ಜೀವನದಲ್ಲಿ ಅಲ್ಲ  ಎನ್ನುವುದು ನನ್ನ  ಅಂದಿನ ಭಾವನೆಯಾಗಿತ್ತು. ಅದು ಸರಿಯಲ್ಲದಿರಲೂ ಬಹುದು. ಯಾಕೆಂದರೆ  ನನ್ನ ಬದುಕಿನ  ಅಆಗಳು ಆಗಷ್ಟೇ  ಆರಂಭವಾಗಿದ್ದುವು.
ವರ್ಷಗಳ ನಂತರ ನಾನು ಶಿಕ್ಷಣಾಧಿಕಾರಿಯೋ ಮತ್ತಂಥದೇನಾದರೋ ಆಗಿ ನನಗೆ ಅನ್ಯಾಯ ಮಾಡಿದವರ ಮೇಲೆ ಸೇಡು ತೀರಿಸಿಕೊಳ್ಳಬಹುದು ಎಂದು ಭಯಪಟ್ಟವರೂ ಇದ್ದರು, ಆ ಭಯವನ್ನು ಇತರರ ಬಳಿ ವ್ಯಕ್ತಪಡಿಸಿದವರೂ ಇದ್ದರು. ಇರುವ ಒಂದೇ ಬದುಕು ಸೇಡು ತೀರಿಸಲಿಕ್ಕಾಗಿ ಎಂದು ನಾನು ಭಾವಿಸಿದವನಲ್ಲ. ಅನ್ಯಾಯದಿಂದ  ಅನ್ಯಾಯವನ್ನು ಸರಿಪಡಿಸಬಹುದೆಂದುಕೊಳ್ಳುವವನೂ ಅಲ್ಲ. ಆದರೆ ಪ್ರಪಂಚದಲ್ಲಿ  ಯಾವ್ಯಾವ ರೀತಿಯ ಅನ್ಯಾಯಗಳಿವೆ ಎಂದು ಎಲ್ಲರೂ ತಿಳಿದುಕೊಳ್ಳಬೇಕಾದ್ದು,  ಅಂಥ   ಅನ್ಯಾಯಗಳಾಗದಂತೆ ನೋಡಿಕೊಳ್ಳಬೇಕಾದ್ದು  ಮತ್ತು ಅನ್ಯಾಯಗಳಾದಾಗ  ಅದನ್ನು ಎದುರಿಸಬೇಕಾದ್ದು, ಎದುರಿಸುವುದು ಹೇಗೆ ಎಂದು ಕಲಿತುಕೊಳ್ಳಬೇಕಾದ್ದು ಮಾನವತೆಗೆ ಅಗತ್ಯ ಎಂದು ನಾನು ಭಾವಿಸಿದ್ದೇನೆ. ‘ಮಾನವ ಜನ್ಮ ದೊಡ್ಡದು ಅಂತ ಅದನು ಹಾಳು ಮಾಡಲು ಬೇಡಿ ಹುಚ್ಚಪ್ಪಗಳಿರಾ’ ಎಂಬ ದಾಸರ ಮಾತಿನಲ್ಲಿ  ಬದುಕಿನ ಎಲ್ಲ ಅರ್ಥವೂ ಅಡಗಿದೆ. ಕಾವ್ಯ, ಕಥೆ, ಕಾದಂಬರಿ, ನಾಟಕ ಎಲ್ಲವೂ ಇದೆ.
 
57
ಕತೆ ಕಾವ್ಯ ನಾಟಕದಲ್ಲಿ ‘ಪೊಯೇಟಿಕ್ ಜಸ್ಟಿಸ್’ ಎಂಬುದೊಂದಿದೆ. ಆದರೆ ನಿಜಜೀವನದಲ್ಲಿದೆಯೇ ಇರಬಹುದೆನಿಸುತ್ತದೆ  ಕೆಲವೊಮ್ಮೆ.
ನಾನು ಆ ಶಾಲೆಯಿಂದ ಟ್ರಾನ್ಸ್ಫರ್ ಪಡೆದು ಹೋದ ನಾಲ್ಕೆ ೖದು  ತಿಂಗಳ ಬಳಿಕ  ಜಿಲ್ಲಾ ವಿದ್ಯಾಧಿಕಾರಿ ಆ ಶಾಲೆಗೆ ಅನಿರೀಕ್ಷಿತ  ಸಂದರ್ಶನ ನೀಡಿದಾಗ, ರಜೆ ಅರ್ಜಿಯಿಲ್ಲದೆ  ಗೈರುಹಾಜರಾಗಿದ್ದ  ಹೆಡ್ಮಾಸ್ಟರ್ ಶಕುನಿಮಾಮ, ಆ ಮೂವರು ಕರಡಿಗಳಲ್ಲದೆ  ಬೇರೆ ಯಾವುದೋ ತಪ್ಪಿನಿಂದ ಸಿಕ್ಕಿಬಿದ್ದ ಮತ್ತಿಬ್ಬರು ಶಿಕ್ಷಕರ  ಮೇಲೆ ಕೂಡ ಶಿಸ್ತು ಕ್ರಮ ಜರಗಿಸಿ, ಒಟ್ಟು ಆರು ಮಂದಿಯನ್ನು ಒಂದೇ ಆಜ್ಞೆಯಲ್ಲಿ ದೂರದ  ಬೇರೆ ಬೇರೆ  ಶಾಲೆಗಳಿಗೆ ವರ್ಗಾವಣೆ ಮಾಡಿದ್ದಲ್ಲದೆ, ಅವರ ಇಂಕ್ರಿಮೆಂಟ್ ಕೂಡ  ತಡೆಹಿಡಿಯಲಾಯಿತು.  ಅದನ್ನು ಕೇಳಿ  ನನಗೆ ಸಂತೋಷವೇನೂ ಆಗಲಿಲ್ಲ.  ಯಾಕೆಂದರೆ, ಅದು ನನ್ನ ಸಾಧನೆಯೇನೂ ಅಲ್ಲ, ಮತ್ತು ಅದಕ್ಕೂ ನನಗೂ ಸಂಬಂಧ ಸಹ ಇಲ್ಲ. ಎಲ್ಲೋ ಕಾಣಸಿಕ್ಕ ನನ್ನ ಸ್ನೇಹಿತರು, “ನಿಮ್ಮ ಶಾಪ ಫಲಿಸಿತು” ಎಂದಾಗ ನನಗೆ ಸಂತೋಷವೇನೂ ಆಗಲಿಲ್ಲ. “ನಾನು ಶಾಪ ಹಾಕಿರಲಿಲ್ಲ. ಒಂದು ಮನೋವೈಜ್ಞಾನಿಕ ಸತ್ಯವನ್ನು ಹೇಳಿದ್ದೆ ಅಷ್ಟೆ” ಎಂದೆ. ರಜೆ ಅರ್ಜಿಯ ವಿಷಯದಲ್ಲಿ ನನ್ನ ಮೇಲೆ ಶಕುನಿ ಮಾಮ ಮಾಡಿದ ಸುಳ್ಳು ಆಪಾದನೆ ಅವನ ಮೇಲೆಯೇ ಸತ್ಯವಾಗಿ ಎರಗಿದ ಬಗ್ಗೆ ಎಲ್ಲರೂ ಆಡಿಕೊಂಡರು.
 
ದುಷ್ಟರನ್ನು ನಾಶ ಮಾಡುವ ವಿಲನ್ ಅವರ ಒಳಗೇ ಇರುತ್ತಾನೆ ಎಂದು ನಾನು ಈಗಲೂ ನಂಬುತ್ತೇನೆ. ನಾನು ಶಿಕ್ಷಕ ತರಬೇತಿ ಶಾಲೆ ಸೇರಿದ ವರ್ಷ ‘ಬೆಳದಿಂಗಳ ರಾಕ್ಷಸನಿ’ಗೆ ಕೂಡ್ಲು ಶಾಲೆಯಲ್ಲಿ ನಾನು ಆ ಶಾಲೆ ಮುಗಿಸಿದ ಒಂದು ವರ್ಷದ ಮೊದಲು ಶಾಲೆ ಮುಗಿಸಿ ಹೋದ ಒಬ್ಬಳು ಹುಡುಗಿಯ ತಂದೆಗೆ ಒಂದು ದಿನ ತನ್ನ ಮಗಳನ್ನು ಆ ದುರುಳ ಶಾಲೆಯ ಬಳಿಯಿರುವ ಕಾಡಿಗೆ ಕರೆದುಕೊಂಡು ಹೋದದ್ದು ಕಣ್ಣಿಗೆ ಬಿತ್ತು. ಆತ ಮರುದಿನ ಕಾಸರಗೋಡು ಪಟ್ಟಣದ ಮಧ್ಯೆ ಗೆ’ ಟಾರಿನಲ್ಲಿ ಚಪ್ಪಲಿ ಮುಳುಗಿಸಿ ‘ಬೆಳದಿಂಗಳ ರಾಕ್ಷಸನಿಗೆ ಹೊಡೆದದ್ದು ದೊಡ್ಡ ಸುದ್ದಿಯಾಯಿತು. ಆತನನ್ನು  ಕೆಲಸದಿಂದ ವಜಾ ಮಾಡಲಾಯಿತು. ವಾಸ್ತವದಲ್ಲಿ, ಅವನು ತರಬೇತಿ ಪಡೆದು ಶಿಕ್ಷಕನಾಗಿರಲೂ ಇಲ್ಲ.  ನಂತರದ ದಿನಗಳಲ್ಲಿ ‘ಬೆಳದಿಂಗಳ ರಾಕ್ಷಸ’  ಗುಹ್ಯರೋಗಪೀಡಿತನಾಗಿ ನರಳಿ, ವಿಕಲಮತಿಯೂ ಆಗಿ ಅಮವಾಸ್ಯೆ ಪ್ರೇತದಂತೆ  ಬಹಳ ವರ್ಷ ಬದುಕಿ ಸತ್ತ.
ಆದರೆ ಪ್ರಪಂಚದಲ್ಲಿ ಎಲ್ಲ ಖೂಳರಿಗೂ ಈ ರೀತಿ ಶಿಕ್ಷೆಯಾಗುತ್ತದೆ, ಪೊಯೆಟಿಕ್ ಜಸ್ಟಿಸ್ ಎಲ್ಲರ ಮೇಲೂ ಕೆಲಸ ಮಾಡುತ್ತದೆ ಎನ್ನಲಿಕ್ಕಾಗುವುದಿಲ್ಲ.
ನಮ್ಮ ಊರಿನ  ಒಬ್ಬ ಮಣೆಗಾರ ಬ್ರಿಟಿಷರ ಕಾಲದಿಂದ ಭಾರತೀಯರ ಆಡಳಿತದ ಕಾಲದ ವರೆಗೆ, ನೂರಾರು ಮಂದಿಗೆ ಘೋರ ಅನ್ಯಾಯಗಳನ್ನು ಮಾಡಿ, ಎಷ್ಟೋ  ಹೆಂಗಸರು ಜೀವನವಿಡೀ ಕಣ್ಣೀರಿನಲ್ಲಿ ಕೈ ತೊಳೆಯುವಂತೆ ಮಾಡಿ, ಆದಾಯ  ಸರ್ಟಿಫಿಕೇಟ್ ಪಡೆಯಲು  ಲಂಚ ನೀಡಲಾಗದ  ಎಷ್ಟೋ ಮಕ್ಕಳಿಗೆ ಮುಂದಕ್ಕೆ   ಓದಲಾಗದಂತೆ ಮಾಡಿ,  ಲಕ್ಷಾಂತರ ರೂಪಾಯಿ ಸಂಗ್ರಹಿಸಿ ದೊಡ್ಡ ಮನೆ ಕಟ್ಟಿಸಿ, ಒಂದಷ್ಟು ಆಸ್ತಿಪಾಸ್ತಿ  ಮಾಡಿಟ್ಟು  ತನ್ನ   ಏಳೆಂಟು ಮಕ್ಕಳಿಗೂ                    ಬೇಕಾದಷ್ಟು  ಕೊಟ್ಟು, ಎಂಬತ್ತೈದು ವರ್ಷ ಆರಾಮವಾಗಿ ಬದುಕಿ  ಆರಾಮವಾಗಿ  ಸತ್ತ. ಜೀವಂತವಾಗಿರುವಾಗಲೇ ನಿತ್ಯ ಪೀಡನ ಸಂತೋಷಿಯಾದ ಆತನ ಜೀವ ಅಥವಾ ಆತ್ಮ ನಿರಂತರ ನರಕದಲ್ಲಿತ್ತು ಎಂದು ನನಗನಿಸುತ್ತದೆ. ಯಾಕೆಂದರೆ, ಬದುಕಿನಲ್ಲಿ ನಿಜವಾದ ಸಂತೋಷ ಎಂಬುದನ್ನು ಅವನು ಅನುಭವಿಸಲೇ ಇಲ್ಲ.
ಆದರೆ ಇಂಥ ಅಂತಃಸ್ಸಾಕ್ಷಿರಹಿತರು ನೂರರರಲ್ಲಿ  ಒಬ್ಬಿಬ್ಬರು. ಅವರು ಹೇಗೆ ಹೇಗೋ ಅಮಾನವೀಯವಾದ ರೀತಿಯಲ್ಲಿ ಬದುಕಿ ಅಮಾನವೀಯವಾಗಿ ಕೊನೆಗೊಳ್ಳುತ್ತಾರೆ.
ನಾವು ಬದುಕುವುದು ಉಳಿದ ತೊಂಬತ್ತೆಂಟು ಮಂದಿಯ ಜೊತೆಯಲ್ಲಿ. ಅವರು ತಾವು ಮಾಡಿದ ತಪ್ಪಿಗೆ  ಶಿಕ್ಷೆ ಅನುಭವಿಸದಿರುವುದಿಲ್ಲ.  ಅವರ ತಪ್ಪಿನಲ್ಲಿ ನಾವು ಭಾಗಿಗಳಾದರೆ, ಪಾಪಪ್ರಜ್ಞೆ ನಮ್ಮನ್ನೂ ಬಿಡುವುದಿಲ್ಲ.  ಯಾವುದೋ  ಸತ್ಕಾರ್ಯಕ್ಕಾಗಿ ತಪ್ಪು ಮಾಡುವಂಥ ಪರಿಸ್ಥಿತಿ ಕೂಡ ನಮಗೆ ಕೆಲವೊಮ್ಮೆ ಬಂದೊದಗುವುದಿದೆ! ಆದರೂ ಸತ್ಕಾರ್ಯವನ್ನು ಮಾಡಿದ ಸಂತೋಷದ ಜೊತೆಯಲ್ಲಿಯೇ ನಾವು ದುಃಖವನ್ನು ಅನುಭವಿಸುತ್ತಾ ಬದುಕುತ್ತೇವೆ! ಇದು  ವಿರೋಧಾಭಾಸದ ಮಾತು ಎನಿಸಬಹುದು. ಆದರೆ ಇದು ಸತ್ಯ.  ಪಾಪಪ್ರಜ್ಞೆ ಪಾಂಡವರನ್ನೂ ಬಿಡಲಿಲ್ಲ. ಪರಮಾತ್ಮಸ್ವರೂಪಿ  ಶ್ರೀಕೃಷ್ಣನೇ ಧರ್ಮ ಪಕ್ಷಪಾತಿಯಾಗಿ ಪಾಂಡವರ ಜೊತೆ ನಿಂತು ‘ಧರ್ಮ’ವನ್ನು ಗೆಲ್ಲಿಸಿದ.  ಆದರೆ ಯುದ್ಧದಲ್ಲಿ ಗೆದ್ದ ಪಾಂಡವರು ಅನಂತರ ಸುಖಪಟ್ಟರೆ  ವಿಷಾದ ಭಾವ  ಕೊನೆವರೆಗೂ ಅವರನ್ನು ಕಾಡಿತು. ಸ್ವತಃ ಶ್ರೀಕೃಷ್ಣ  ಸುಖಪಟ್ಟನೆ ಶ್ರೀಕೃಷ್ಣ ಮತ್ತವನ ಸಮುದಾಯದ ಕೊನೆಯ ದಿನಗಳು  ಎಷ್ಟೊಂದು ದಾರುಣವಾಗಿದ್ದುವು!  ನೀಚ  ವಾಲಿಯನ್ನು  ಮತ್ತು  ದುಷ್ಟ  ರಾವಣನನ್ನು ಕೊಂದ  ರಾಮನ ಕೊನೆಯ ದಿನಗಳು ಸುಖಪ್ರಸದವಾಗಿದ್ದುವೆ
ಇದು ಕಾವ್ಯನ್ಯಾಯವೆ, ಪ್ರಾಪಂಚಿಕ ನ್ಯಾಯವೆ ಮಹಾಭಾರತ ಕವಿಕಲ್ಪಿತ ಕೃತಿ  ಎನ್ನುವುದಾದರೆ, ಇದು  ಕಾವ್ಯ ನ್ಯಾಯ; ನಿಜವಾಗಿ ನಡೆದುದೆನ್ನುವುದಾದರೆ, ಇದು ಪ್ರಾಪಂಚಿಕ ನ್ಯಾಯ.  ಕವಿ  ಅಲೌಕಿಕವಾದ ಸತ್ಯವನ್ನು  ಧರೆಗಿಳಿಸಲಾರ. ಅವನು ಕಾವ್ಯದಲ್ಲಿ  ತರುವುದು ಪ್ರಪಂಚದ ಸತ್ಯವನ್ನೇ.
ಪಾಪ ಮಾಡಿದವರು ಪಾಪಪ್ರಜ್ಞೆಯಿಂದ ನರಳುತ್ತಾರೆನ್ನುವುದಕ್ಕೆ ನಿದರ್ಶನಗಳು ಬೇಕೆನ್ನುವವರಿಗೆ,  ಪಾಪದ ಮೂಲಕ   ಸಂಗ್ರಹಿಸಿದ ಅಪಾರವಾದ ಸಂಪತ್ತಿನ ಒಂದು ಭಾಗವನ್ನು ವ್ಯಯಿಸಿ ಕಟ್ಟಿಸಿದ ದೇವಾಲಯ ಗುಡಿ ಗೋಪುರಗಳನ್ನು ನೋಡಬಹುದು. ಈ ದೇವಾಲಯಗಳಲ್ಲಿ ನಾನಾ ವಿಧ ಸೇವೆಗಳಿಂದ ಪುನೀತರಾಗುವವರನ್ನು ನೋಡಬಹುದು. ಬಸ್ ಕಂಡಕ್ಟರನಿಗೆ ಅರ್ಧ ಹಣ ಕೊಟ್ಟು  ಟಿಕೇಟು ತೆಗೆದುಕೊಳ್ಳದೆ ದೇವಾಲಯಕ್ಕೆ  ಹೋಗುವ ಮಂದಿಯೆಷ್ಟಿಲ್ಲ ಬೈಬಲಿನ ಪ್ರಕಾರ ಮನುಷ್ಯ ಪಾಪಿಯಾಗಿ  ಹುಟ್ಟುತ್ತಾನೆ. ಪಾಪಿಯಾಗದಿರಲು ಯಾರಿಂದಲೂ ಸಾಧ್ಯವಿಲ್ಲ ಎಂದು ಇದರರ್ಥವಿರಬಹುದೆ ಯಾಕೆಂದರೆ, ಶಿಶು ಯಾವ ಪಾಪವನ್ನೂ ಮಾಡಿರುವುದಿಲ್ಲವಲ್ಲ ಮನೆಗೆ ನುಗ್ಗಿ ದರೋಡೆಗೈಯುವುದು, ಕೊಲೆಗೈಯುವುದು ಮುಂತಾದುವು ಘೋರ ಅಪರಾಧಗಳೇನೋ ನಿಜ.  ಅದರೆ  ಪಟ್ಟಿ ಮಾಡಿದರೆ ಮುಗಿಯದಷ್ಟು ಸಣ್ಣ ಅಪರಾಧಗಳಿವೆ. ಅವು ಪತ್ತೆಯಾಗುವುದಿಲ್ಲ. ಇತರರ ಬಗ್ಗೆ  ಸದಾ ಕಾಲ ಕೆಟ್ಟದ್ದನ್ನು ಆಡುವುದು, ವಿನಾ ಕಾರಣ ಮತ್ಸರಪಡುವುದು, ನಾಲಿಗೆ ಬಳಸಿ ಇತರರ ಮನಸ್ಸುಗಳಲ್ಲಿ ವಿಷವನ್ನು ತುಂಬುತ್ತಾ ಇರುವುದು, ಇತರರಿಗೆ ಕೆಟ್ಟದಾಗಲಿ ಎಂದು ಆಶಿಸುವುದು, ಇತರರಿಗೆ ಕೆಟ್ಟದಾದಾಗ ಖುಷಿಪಡುವುದು-ಇಂಥ ಸಣ್ಣ ಸಣ್ಣ  ಪಾಪಗಳಿಗೆ ನರಳಿಕೆ ಇಲ್ಲವೆ ಇದೆ.  ಯಾವುದೇ ಎಫ್.ಐ.ಆರ್ ಇಲ್ಲದ ಇಂಥ ಪಾಪಗಳ ಕಾರಣದಿಂದಾಗಿ,  ಅದನ್ನು  ಗೈಯುವ ಮನಸ್ಸು ಸದಾ  ಕಹಿಯಾಗಿರುತ್ತಾ ಪರದ್ರೋಹ ಚಿಂತನೆಯಲ್ಲಿ  ಮುಳುಗಿರುತ್ತದಲ್ಲಾ,  ಅದೇ ನರಕ!
 
ಆತ್ಮಸಾಕ್ಷಿ  ಎಂಬುದಿಲ್ಲದ  ಮನುಷ್ಯರಿದ್ದಾರೆ  ಎಂಬ  ಮಾತನ್ನು  ಇತ್ತೀಚೆಗೆ  ಒಬ್ಬರ  ಬಾಯಲ್ಲಿ  ಕೇಳಿದೆ. ರಾವಣನಿಗೆ ಮತ್ತು ಕೌರವನಿಗೆ ಸಹ ಆತ್ಮಸಾಕ್ಷಿಯಿತ್ತಲ್ಲ  ಖಂಡಿತ ಎಲ್ಲರಿಗೂ  ಆತ್ಮಸಾಕ್ಷಿಯಿರುತ್ತದೆ. ಆದರೆ ತನಗೆ ಆತ್ಮಸಾಕ್ಷಿಯೆಂಬುದಿದೆ ಎಂದು ಕೆಲವರಿಗೆ ತಿಳಿದಿರುವುದಿಲ್ಲ.  ಆತ್ಮಸಾಕ್ಷಿಯನ್ನು ಜಾಗೃತಗೊಳಿಸುವ ಕೆಲಸವನ್ನು  ಕೆಲವು ಒಳ್ಳೆಯ  ಸ್ವಾಮೀಜಿಗಳು  ಮಾಡಿದ್ದಾರೆ, ಮಾಡುತ್ತಿದ್ದಾರೆ. ಕೆಲವು  ಅಧ್ಯಾಪಕರೂ  ಮಾಡಬಲ್ಲರು. ಇತ್ತೀಚೆಗೆ ಕೆಲವರು ವೈಜ್ಞಾನಿಕವಾದ ರೀತಿಯಲ್ಲಿ  ಮಾಡತೊಡಗಿದ್ದಾರೆ. ‘ವಿಕ್ಟಿಮ್ ಅವೇರ್ನೆಸ್’ ಎಂದು ಅದರ ಹೆಸರು. ಕಿಸೆಗಳ್ಳರ ಮೇಲೆ ಆರಂಭವಾದ ಈ ಪ್ರಯೋಗ ಬಹಳ ಯಶಸ್ವಿಯಾಗಿದೆ. ತನ್ನ ಕಿಸೆಗಳ್ಳತನದಿಂದಾಗಿ ಏನೇನಾಯಿತು ಎಂಬುದನ್ನು  ತಿಳಿದ ಮೇಲೆ, ಬಹಳ  ಮಂದಿ  ತಮ್ಮ   ಉಳಿದ ಬಾಳನ್ನು ಸಮಾಜ ಸೇವೆಗಾಗಿ  ಮುಡಿಪಿಟ್ಟಿದ್ದಾರೆ! ಇತರರಿಗೆ ಏನೋ ಅಜ್ಞಾನದಿಂದ ಅನ್ಯಾಯ ಮಾಡಿದವರು ಇಂಥ ಮಹನೀಯರುಗಳಾಗಿ ಪರಿವರ್ತನೆಗೊಂಡರೆ ಪರಿವರ್ತನೆಗೊಂಡ ಬಗ್ಗೆ ಅವರು ಸಂತೋಷಪಡಬಹುದು. ಪೊಯೇಟಿಕ್ ಜಸ್ಟಿಸ್ಗೋಸ್ಕರ  ಅವರು ಕಾಲು ಜಾರಿ ಬಾವಿಗೆ ಬೀಳಬೇಕಾಗಿಲ್ಲ.
ನೂರರಲ್ಲಿ ತೊಂಬತ್ತೊಂಬತ್ತು ಕೊಲೆಗಾರರು ಸಿಕ್ಕಿಬೀಳುತ್ತಾರೆ. ಕೊಲೆಗಾರರನ್ನು ಪತ್ತೆ ಹಚ್ಚಲು ಮಹಾಬುದ್ಧಿವಂತರಾದ ಪೊಲೀಸರೇನೂ ಬೇಡ. ಸಾಮಾನ್ಯ ಬುದ್ಧಿ ಮಟ್ಟದ ಪೊಲೀಸರು  ಬಹಳ ಕೊಲೆಗಡುಕರನ್ನು ಇಪ್ಪತ್ತನಾಲ್ಕು ಗಂಟೆಗಳಲ್ಲಿ  ಹಿಡಿದುಬಿಡುತ್ತಾರೆ. ಇದು ಹೇಗೆ ಸಾಧ್ಯವಾಯಿತು ಎಂದು ನಾವು ಆಶ್ಚರ್ಯಪಡುತ್ತೇವೆ, ಅಲ್ಲವೆ ಅದರ ರಹಸ್ಯವಿಷ್ಟೇ ಬಹಳ ಬುದ್ಧಿವಂತನಾದ ಕೊಲೆಗಾರ ತಾನು ಹೇಗೆ  ಯಶಸ್ವಿಯಾಗಿ ಕೊಲ್ಲಬಹುದು  ಎಂದು ಯೋಚಿಸುತ್ತಾನೆ.  ಆದರೆ  ಪ್ರತಿ  ಕೊಲೆಗಾರನೂ  ತನ್ನ ಗುರುತನ್ನು ಬಿಟ್ಟು  ಹೋಗುತ್ತಾನೆ. ಗುರುತು ಬಿಟ್ಟು ಹೋಗದೆ ಕೊಲೆ ಮಾಡುವುದು ಸಾಧ್ಯವೇ ಇಲ್ಲ.  ತಾನು ಏನೇನು ಗುರುತುಗಳನ್ನು  ಬಿಟ್ಟುಹೋಗುತ್ತೇನೆ ಎಂದು ಯಾವ ಕೊಲೆಗಾರನಿಗೂ  ತಿಳಿಯುವುದಿಲ್ಲ.  ಅವನ ಕಣ್ಣಿಗೆ ಗೋಚರವಾಗದ ಗುರುತುಗಳಿದ್ದೇ ಇರುತ್ತವೆ. ವಿಚಾರಣೆ ಆರಂಭಗೊಂಡೊಡನೆ, ಅವು ಕಾಣಿಸಿಕೊಳ್ಳುತ್ತವೆ. ನೂರು ಕೊಲೆಗಾರರಲ್ಲೊಬ್ಬ  ಪತ್ತೆಯಾಗಲಿಲ್ಲ  ಎಂದರೆ ಅವನು ಗುರುತು ಬಿಟ್ಟಿಲ್ಲ  ಎಂದರ್ಥವಲ್ಲ, ಗುರುತು ಕಾಣಸಿಗಲಿಲ್ಲ ಎಂದಷ್ಟೇ ಅರ್ಥ. ಈ ಸತ್ಯ ಗೊತ್ತಿರುವ ಯಾವ ಮನುಷ್ಯನೂ ಕೊಲೆಗಾರನಾಗಲಾರ.  ಕೊಲೆಗೆ ಸಮಾನವಾದ ಮಾನಸಿಕ ಪೀಡೆಯ ಗುರುತುಗಳು, ಅಮಾನವೀಯ ಅನ್ಯಾಯದ ಗುರುತುಗಳು  ಯಾರ ಕಣ್ಣಿಗೂ ಬೀಳದಿರಬಹುದು. ಅಪರಾಧಗಳು ಎಂದು ದಾಖಲಾಗದಿರಬಹುದು. ಆದರೆ ಅಂಥ ಪಾಪಕರ್ಮ ಮಾಡಿದವನ ಮನಸ್ಸಿನಲ್ಲಿ  ಅದರ ಗುರುತುಗಳು ಉಳಿಯುತ್ತವೆ. ಆದರೆ ಆತನ ಪಾಪಕರ್ಮದ ಪರಿಣಾಮವೇನು ಎಂದು ಅವನಿಗೆ ತಿಳಿದಿರುವುದಿಲ್ಲ. ತನ್ನ ಪಾಪಕರ್ಮದಿಂದಾಗಿ  ಬೀದಿ ಪಾಲಾದ  ಒಂದು ಕುಟುಂಬವನ್ನು  ಕಂಡಾಗ  ಅವನಲ್ಲಿ ವಿಕ್ಟಿಮ್ ‘ಅವೇರ್ನೆಸ್’ ಉಂಟಾಗಬಹುದು. ಆದರೆ  ನಾವು, ಅಂದರೆ ವ್ಯಕ್ತಿ ಮತ್ತು ಸಮಾಜ ಎರಡೂ,  ತುಸು ಎಚ್ಚರದಿಂದಿದ್ದರೆ,  ಮುಕ್ಕಾಲುಪಾಲು ಸಂಭಾವ್ಯ ಅಪರಾಧಗಳನ್ನು  ತಪ್ಪಿಸಲು ಸಾಧ್ಯವಿದೆ.
ಶಕುನಿಭಟ್ಟ ನಲ್ವತ್ತೈದು ವರ್ಷಗಳ ನಂತರ ಆಕಸ್ಮಿಕವಾಗಿ ಬೆಳ್ತಂಗಡಿಯಲ್ಲಿ ರಸ್ತೆಯ ಮೇಲೆ ಕಾಣಸಿಕ್ಕಿದ. ಬೆನ್ನು ಬಾಗಿತ್ತು. ಯಾವ ಜನ್ಮದ ಗೆಳೆಯನೋ ಎಂಬಂತೆ ಬಂದು ಅಪ್ಪಿಕೊಂಡ. ನನ್ನನ್ನು ತುಂಬಾ ಹೊಗಳಿದ. ಹೊಸ ಕಣ್ಣಿರು ಮಿಡಿದ. ತಾನು ಆ ಉದ್ಯೋಗ ಬಿಟ್ಟು  ಕರ್ನಾಟಕದಲ್ಲಿ  ಅಡಿಕೆ ತೋಟ ಮಾಡಿ, ಅಕ್ಕಿ ಗಿರಣಿ ಮಾಡಿ  ಅಭಿವೃದ್ಧಿ  ಹೊಂದಿದ ಬಗ್ಗೆ, ತನ್ನ ಏಳು ಮಕ್ಕಳು ಬೇರೆ ಬೇರೆ ಉದ್ಯೋಗಗಳಲ್ಲಿ ಇರುವ ಬಗ್ಗೆ ಹೇಳಿದ. ನನಗೆ ಯಾವುದೂ ಏನೂ ಅನಿಸಲಿಲ್ಲ. ಆವತ್ತು ಯಾಕೆ ನನ್ನನ್ನು ಹಾಗೆ ಹಿಂಸಿಸಿದೆ  ಎಂದು ಕೇಳೋಣವೆನಿಸಿತು. ಅವನ ‘ವ್ಯಕ್ತಿನಿಷ್ಠ ಸತ್ಯ’ವನ್ನು ಕಂಡುಕೊಳ್ಳಲಿಕ್ಕಾದರೂ ಕೇಳಬೇಕಾಗಿತ್ತು ಎಂದು ಅನಿಸಿತ್ತು. ಆದರೆ ನಾನು ನಿರ್ಲಿಪ್ತತೆಯಲ್ಲಿ ಹೆಚ್ಚು ಸಂತೋಷ ಕಾಣತೊಡಗಿದ್ದೆ.
‘ವಿಕ್ಟಿಮ್ ಅವೇರ್ನೆಸ್’ ಬದುಕಿನ ಮೊದಲ ಪಾದದ ಮೊದಲ ಹೆಜ್ಜೆಯಲ್ಲೇ ಆಗಬೇಕು. ಸಾಯುವ ಹೊತ್ತಿನಲ್ಲಿ ಆಗಿ  ಏನು ಫಲ ಐದಾರು ತಿಂಗಳ ನಂತರ, ಶಕುನಿಮಾಮನ  ಫೊಟೊ ಪತ್ರಿಕೆಯಲ್ಲಿ ಕಾಣಿಸಿತು. ಅವನ ಮಕ್ಕಳ ಶ್ರದ್ಧಾಂಜಲಿ.
‘ನಿನ್ನೆ ಸಾಯಂಕಾಲ ಕಂಡು ಮಾತಾಡಿದ್ದೆ. ಇವತ್ತು ಇಲ್ಲ. ಎಂದರೆ ನಂಬಲಿಕ್ಕೇ ಆಗುವುದಿಲ್ಲ’ ಎಂಬ ಮಾತನ್ನು  ಆಡದವರು, ಅಥವಾ ಆಡಿದ್ದನ್ನು ಕೇಳದವರು ಇರಲಿಕ್ಕಿಲ್ಲ. ಯಾಕೆ ನಂಬಲಿಕ್ಕೆ ಆಗುವುದಿಲ್ಲ ಹಾಗನ್ನುವವನದೂ ನಾಳೆ ಅದೇ ಕತೆಯಲ್ಲವೆ
 
58
ಕತೆ ಕಾದಂಬರಿಗಳಲ್ಲಿ ಬರುವ ಊರುಗಳ ಹೆಸರುಗಳೆಲ್ಲ ನಿಜವಾದ ಹೆಸರುಗಳಾಗಿರುವುದಿಲ್ಲ. ಆದರೆ ನಗರಗಳ  ನಿಜವಾದ  ಹೆಸರುಗಳು ಅವು ನಿಜವಾದ ಹೆಸರುಗಳಲ್ಲವೇನೊ ಎಂಬಂತೆ ಕತೆ ಕಾದಂಬರಿಗಳಲ್ಲಿ  ಬಳಕೆಯಾಗುವುದಿದೆ. ಕನ್ನಡದ ಕಾದಂಬರಿಗಳಲ್ಲಿ ಬೆಂಗಳೂರಷ್ಟು ಬಳಕೆಯಾದ ಹೆಸರು ಬೇರೆ ಇರಲಾರದು. ಮೈಸೂರು ಹುಬ್ಬಳ್ಳಿ ಧಾರವಾಡ ಈ ಸಾಲಿನಲ್ಲಿ ಆ ಮೇಲೆ ಬರುತ್ತವೆ. ನಾನು ಒಂದೆರಡು ಕಾದಂಬರಿಗಳಲ್ಲಿ ಉಡುಪಿಯ ಪರಿಸರದ  ಕುಂಜಿಬೆಟ್ಟು, ಮಣಿಪಾಲ, ಪರ್ಕಳ, ಕಡಿಯಾಳಿ, ಹಿರಿಯಡ್ಕ, ಬನ್ನಂಜೆ, ಅಂಬಲಪಾಡಿ, ಕಿದಿಯೂರು ಮುಂತಾದ ನಿಜವಾದ ಹೆಸರುಗಳನ್ನು ಬಳಸಿದಾಗ ಆ ಪ್ರದೇಶಗಳ ಕೆಲವು ಓದುಗರು ‘‘ಛಿ! ಇದೆಂಥದು ಮಾರಾಯ್ರೇ, ಅಂಬಲಪಾಡಿ, ಕಿದಿಯೂರು’’ ಎಂದು ಆಡಿಕೊಂಡಿದ್ದರಂತೆ. ಆದರೆ ಈ ಪ್ರತಿಕ್ರಿಯೆ  ನನ್ನ ಕಿವಿಗೆ ಕೇಳಿಸಿದ್ದು ನನ್ನ ಕಾದಂಬರಿ `ಕರ್ಮಣ್ಯೇ ವಾಧಿಕಾರಸ್ತೇ’ ‘ಸುಧಾ’ ಪತ್ರಿಕೆಯಲ್ಲಿ ಧಾರಾವಾಹಿಯಾದ ಎರಡು ವರ್ಷಗಳ ಬಳಿಕ. ನಾನು ಆ ಕಾದಂಬರಿಯನ್ನು ಇಥಿಯೋಪಿಯಾದಲ್ಲಿ ಕುಳಿತು ಬರೆದಿದ್ದೆ.
 
ಲಂಡನಿನ ಬೇಕರ್ ಸ್ಟ್ರೕಟಿನಲ್ಲಿ ಷೆರ್ಲಾಕ್ ಹೋಮ್ಸ್ಗಾಗಿ ಅವನ ಓದುಗರು, ಅಭಿಮಾನಿಗಳು ಸರಕಾರದ ಬೆಂಬಲದ ಜೊತೆ 1881-1904ರಲ್ಲಿ ಒಂದು ದೊಡ್ಡ ಅರಮನೆಯಂಥ ಮನೆಯನ್ನು ಕಟ್ಟಿಸಿದರು. ಬೇಕರ್ ಸ್ಟ್ರೕಟ್ ಷೆರ್ಲಾಕ್ ಹೋಮ್ಸ್ ಜೀವಿಸಿದ್ದ ಸ್ಥಳ. ಅಲ್ಲೇ ಹೋಮ್ಸ್ ಗೆಳೆಯ ಡಾಕ್ಟರ್ ವಾಟ್ಸನ್ ಸದಾ ಅವನ ಜೊತೆಗಿರುತ್ತಿದ್ದ. ಆ ಮನೆಯೀಗ `ಷೆರ್ಲಾಕ್ ಹೋಮ್ಸ್ ಮ್ಯೂಸ಼ಿಯಮ್’.  ಅದರ ಒಡೆತನ ಬ್ರಿಟಿಷ್ ಸರಕಾರದ್ದು. ಷೆರ್ಲಾಕ್ ಹೋಮ್ಸ್  ಕೋಟ್ಯಂತರ ಓದುಗರು ಓದಿರುವ ಆರ್ಥರ್ ಕಾನನ್ ಡೊಯಿಲ್ ಎಂಬ ಜಗದ್ವಿಖ್ಯಾತ ಲೇಖಕನ ಕಾದಂಬರಿಗಳ ಮುಖ್ಯ ಪಾತ್ರ! ಕಾದಂಬರಿಯ ಪಾತ್ರಕ್ಕೆ ಒಂದು ಮನೆಯೆ ಎಂಥ ವಿಚಿತ್ರ ಎಂದು ಯಾರಿಗನಿಸಬಹುದು
 
ಬೆಂಗಳೂರಿನ ಯಾವುದೇ ಬೀದಿ ಬಡಾವಣೆಯ ನಿಜವಾದ ಹೆಸರುಗಳನ್ನು ಕತೆ ಕಾದಂಬರಿಗಳಲ್ಲಿ ಬಳಸಿದಾಗ ಯಾರಿಗೂ ಮುಜುಗರ ಆಗುವುದಿಲ್ಲ. ಯಾಕೆ ಬೆಂಗಳೂರು ಯಾರದೂ ಅಲ್ಲವೆಂದೆ ‘ಎಲ್ಲರಿಗೂ ಆಗುವ ಅಂಗಿ ಯಾರಿಗೂ ಆಗುವುದಿಲ್ಲ ‘ ಎಂಬ ಮಾತಿದೆ. ಬಹುಶಃ ಹಾಗೆ. ಮಹಾನಗರ ಎಲ್ಲರದೂ ಹೌದು; ಆದ್ದರಿಂದ ಅದು ತನ್ನದು ಎಂದು ಯಾರಿಗೂ ಅನಿಸುವುದಿಲ್ಲ.
ಕಾರಂತರು ತಮ್ಮ ಹೆಚ್ಚಿನ ಕಾದಂಬರಿಗಳಲ್ಲಿ  ನಿಜವಾದ ಊರಿನ ಹೆಸರುಗಳನ್ನೇ ಬಳಸಿದ್ದಾರೆ. ಆ ಅಧಿಕೃತತೆ ಮುದ ನೀಡುವುದಿಲ್ಲವೆ ಬಹಳಷ್ಟು  ಅಮೆರಿಕನ್  ಮತ್ತು  ಬ್ರಿಟಿಷ್ ಕಾದಂಬರಿಗಳಲ್ಲಿ, ಫ್ರಾನ್ಸಿನ ಫ್ರೆಂಚ್ ಕಾದಂಬರಿಗಳಲ್ಲಿ ಆ ದೇಶದ ಊರುಗಳ ಹೆಸರುಗಳು ಇರುತ್ತವೆ.  ಇತ್ತೀಚೆಗೆ ಬಹಳ ಪ್ರತೀತವಾದ ದಕ್ಷಿಣ ಅಮೆರಿಕದ ಗೇಬ್ರಿಯಲ್ ಗಾರ್ಸಿಯಾ ಮಾರ್ಕ್ವಿಜ಼ನ ಕಾದಂಬರಿಗಳಲ್ಲಿ, ನೈಜೀರಿಯಾದ ಚಿನ್ಯು ಅಚಬೆಯ ಕಾದಂಬರಿಗಳಲ್ಲಿ ಸಾಮಾನ್ಯವಾಗಿ ಊರುಗಳ ನಿಜವಾದ ಹೆಸರುಗಳೇ ಇರುತ್ತವೆ. ಬಹುತೇಕ ಎಲ್ಲಾ ಇಂಗ್ಲಿಷ್ ಕಾದಂಬರಿಗಳಲ್ಲಿಯೂ ಹಾಗೆಯೇ. ನಮಗೆ ಸ್ವಲ್ಪ ಭೂಗೋಲ ಜ್ಞಾನ ಇದ್ದರೆ, ನಾವು ಆ ಕಾದಂಬರಿಗಳನ್ನು ಓದುವಾಗ, ಆ ಊರುಗಳಲ್ಲಿ ಸಂಚರಿಸಿದ ಅನುಭವ ಆಗಬಹುದು. ಅದು ಹೆಚ್ಚು ಖುಷಿ ನೀಡುತ್ತದೆ. ಅಂಥ ಕಾದಂಬರಿಗಳನ್ನು ಇಂಡಿಯನೈಜ್ ಮಾಡಿದಾಗ ಬಣ್ಣವಿಲ್ಲದ, ವಾಸನೆಯಿಲ್ಲದ, ನೆಲದ ಅಂಟು ನಂಟು ಇಲ್ಲದ ಒಂದು ‘ಕತೆ’ಯಾಗುತ್ತದೆ. ಅನುವಾದಕ  ತನ್ನ ಸೃಜನಶೀಲತೆಯನ್ನು ಹೆಚ್ಚು ಬಳಸಿಕೊಂಡರಂತೂ  ಅನುವಾದ ಮೂಲದಿಂದ  ಬಹಳ ದೂರ ಚಲಿಸುತ್ತದೆ.
ಲೇಖಕರಿಗೆ ಕೆಲವೊಮ್ಮೆ ಇರುವ ಊರಿನ ಹೆಸರನ್ನು ಅಲ್ಪಸ್ವಲ್ಪ ಬದಲಿಸಬೇಕಾದ್ದು, ಹೊಸ ಹೆಸರುಗಳನ್ನು ಸೃಷ್ಟಿಸಬೇಕಾದ್ದು ಅನಿವಾರ್ಯವಾಗುತ್ತದೆ. ಇರುವ ಊರಿನಲ್ಲಿ ಇಲ್ಲದ ಬೀದಿಯನ್ನು ಸೃಷ್ಟಿಸಿ, ತನಗೆ ಬೇಕಾದ ಮನೆ ಕಟ್ಟಿ, ತಾನು ಸೃಷ್ಟಿಸಿದ ಪಾತ್ರಗಳನ್ನು ಅದರಲ್ಲಿ ತುಂಬಿಸಬೇಕಾಗುತ್ತದೆ. ಯಾಕೆಂದರೆ, ಫಿಕ್ಷನಿನ ನೆರವು ಇಲ್ಲದೆ  ಲೇಖನಿಗೆ ತಾನು ಕಂಡ ಎಲ್ಲವನ್ನೂ ಹೇಳಲು ಅಗುವುದಿಲ್ಲ.
ಕನ್ನಡದ ಕತೆ ಕಾದಂಬರಿಗಳಲ್ಲಿ ನಿಜವಾದ ಊರಿನ ಹೆಸರುಗಳು ವಿಪುಲವಾಗಿ ಕಾಣಿಸಿಕೊಳ್ಳತೊಡಗಿದ್ದು ಇಪ್ಪತ್ತನೆಯ ಶತಮಾನದ ಸುಮಾರು ಆರು ದಶಕಗಳ ನಂತರ ಎಂದು ತೋರುತ್ತದೆ. ಆದಕ್ಕೆ ಮೊದಲು ‘ಕತೆ’ ನಡೆಯುತ್ತಿದ್ದುದು ಬೆಂಗಳೂರು ಅಥವಾ ಯಾವುದೋ ಒಂದು ‘ನಗರ’ ಆಥವಾ ‘ಪುರ’ದಲ್ಲಿ. ಕತೆಯ ಮುಖ್ಯ ಪಾತ್ರಗಳು ‘ರಾಯರು’ ಮತ್ತು ಅವರ ಕುಟುಂಬ; ಜಾತೀಯತೆಯ ಆಧಾರದಲ್ಲಿ ಶ್ರೇಣೀಕೃತವಾದ ಸಮಾಜ; ಮೇಲು ವರ್ಗದವರು ಮೇಲಿನ ಪಾತ್ರಗಳು, ಕೆಳ ವರ್ಗದವರು ಕೆಳಗಿನ ಪಾತ್ರಗಳು. ‘ಕತೆ’ ನಡೆಯುವುದು ಮೇಲು ವರ್ಗದ ಕುಟಂಬಗಳೊಳಗೆ ಮತ್ತು ಅವುಗಳ ನಡುವೆ.  ಬ್ರಾಹ್ಮಣ ರಾಯರ ಜಾತಿಯವರಿಗೆಲ್ಲ ಬಹುವಚನ, ಇತರ ಜಾತಿಯವರಿಗೆಲ್ಲ ಏಕವಚನ. ಈ ‘ವಚನ’ಗಳ ಹಾವಳಿಯಿಲ್ಲದೆ ಇಂಗ್ಲಿಷ್ ಕಾದಂಬರಿಗಳನ್ನು ಓದಲು ಹೆಚ್ಚು ಆರಾಮವಾಗುತ್ತದೆ ಎಂದು ಓದುಗರು ಹೇಳುವುದನ್ನು ಕೇಳಿದ್ದೇನೆ.
 
ಈ ಚಿತ್ರವನ್ನು ಬದಲಾಯಿಸಿದ್ದು ಬಂಡಾಯ ಮತ್ತು ದಲಿತ  ಲೇಖಕರ ಅತಿ ಮುಖ್ಯವಾದ ಕೊಡುಗೆ. ಮುಖ್ಯವಾಗಿ, ಕತೆ ಕಾದಂಬರಿಗಳಿಗೆ ‘ರಾಯ’ರಿಂದ ಬಿಡುಗಡೆಯಾದದ್ದು.
 
ಇಂಗ್ಲೆಂಡಿನಲ್ಲಿ ಷೇಕ್ಸ್ಪಿಯರನೆಂಬ ಲೇಖಕನ  ಮನೆ ಮಾತ್ರವಲ್ಲ, ಷೆರ್ಲಾಕ್ ಹೋಮ್ಸ್  ಎಂಬ ಕಥಾಪಾತ್ರದ ಮನೆಯೂ ಇದೆ. ಹಾಗೆಯೇ ಇತರ ಜಗತ್ಪ್ರಸಿದ್ಧ ಕಥಾ ಪಾತ್ರಗಳ ಮನೆಗಳಿವೆ. ಆ ಮನೆಗಳು ಪ್ರಸಿದ್ದ್ಧ ಪ್ರವಾಸಿ ತಾಣಗಳಾಗಿವೆ. ಇದನ್ನೇ ಸದಭಿರುಚಿ ಎನ್ನುವುದು; ಇದು ಕೂಡ ಸಾಹಿತ್ಯ ಪ್ರೀತಿಯೇ. ಆದರೆ ಇಲ್ಲಿ ಬೇಂದ್ರೆಯವರ ಅತ್ಮ  ಸಾಧನಕೇರಿಯಲ್ಲಿ ಎಷ್ಟು ಕಾಲದಿಂದ ಒದ್ದಾಡಿತು ಗೋವಿಂದ ಪೈಗಳ ಆತ್ಮ  ಮಂಜೇಶ್ವರದಲ್ಲಿ ಎಷ್ಟು ಕಾಲದಿಂದ ಸಾಹಿತ್ಯಪ್ರಿಯರನ್ನು ನಿರೀಕ್ಷಿಸುತ್ತಾ ತನ್ನ ಶಿಥಿಲ ಗೃಹದಲ್ಲಿ ಅಡ್ಡಾಡುತ್ತಿದೆ ಇದನ್ನು ಎಣಿಸಿಕೊಂಡರೆ ನಮಗೆ ಯಾಕೆ ನಾಚಿಕೆಯಾಗುವುದಿಲ್ಲ
ನಮ್ಮ ಊರಿನ ಹೆಸರುಗಳು ಕತೆ ಕಾದಂಬರಿಗಳಲ್ಲಿ ಬಂದರೆ ನಾವು ಮುದಗೊಳ್ಳಬೇಕು, ನಾಚಿಕೆಪಟ್ಟುಕೊಳ್ಳುವುದಲ್ಲ. ನಮ್ಮ ಊರಿನ ರಸ್ತೆಯಲ್ಲಿ ಕೊಲೆ ದರೋಡೆ ನಡೆದರೆ ಎಲ್ಲಾ ಹೆಸರುಗಳು ಪತ್ರಿಕೆಗಳಲ್ಲಿ ಬರುತ್ತವೆ. ಅದಾದರೆ ನಾಚಿಕೆಪಟ್ಟುಕೊಳ್ಳಬಹುದಾದ ಸಂಗತಿ.  ಕತೆ ಕಾದಂಬರಿಗಳಲ್ಲಿ, ಯಾವುದೋ ಒಂದು ಒಳ್ಳೆಯ ಕೆಲಸ ನಡೆದಾಗ  ಊರಿನ ನಿಜವಾದ ಹೆಸರನ್ನು ಬಳಸುವುದು, ಏನೋ ದುಷ್ಕೃತ್ಯ ನಡೆದಾಗ ಇಲ್ಲದ  ಹೆಸರನ್ನು ಬಳಸುವುದು  ಒಂದು ಕ್ರಮ.  ಯಾಕೆಂದರೆ, ಅಲ್ಲಿ  ವಾಸಿಸುತ್ತಿರುವ ಸದ್ಗೃಹಸ್ತರ  ಮನಸ್ಸಿಗೆ  ನೋವಾಗಬಹುದು ಎಂಬ ಸಂದೇಹ ಲೇಖಕನಿಗೆ.
ಆದರೆ ನನ್ನ ಕಾದಂಬರಿಯಲ್ಲಿ, ಮಂಗಳೂರು ವಿಶ್ವವಿದ್ಯಾನಿಲಯದಲ್ಲಿ ನನಗೆ ತತ್ವಶಾಸ್ತ್ರದ ಡಿಪಾರ್ಟ್ಮೆಂಟ್ ಬೇಕೆಂದಾದರೆ ನಾನು ಕಟ್ಟಿಕೊಳ್ಳಬಹುದು. ಅದು ಅಲ್ಲಿ ಇರಬಹುದು ಇಲ್ಲದಿರಬಹುದು. ಕಾದಂಬರಿ ವರದಿಯಲ್ಲ. ಅದರಲ್ಲಿ ಸ್ಥಳನಾಮದ  ಅಧಿಕೃತತೆಯ ವಿಚಾರ ಬೇಕಾಗಿಲ್ಲ.   ಯಾವುದೋ ಊರನ್ನು  ನಾನು ಇರುವುದಕ್ಕಿಂತ ಚಿಕ್ಕದಾಗಿ ಅಥವಾ ದೊಡ್ಡದಾಗಿ ಚಿತ್ರಿಸಬಹುದು.  ಬೆಂಗಳೂರಿನ ಬಸ್ಸುಗಳಲ್ಲಿ ನಡುವೆ ಒಂದು ಡಬಲ್ ಡೋರ್ ಇದ್ದು  ನಾನು ಮತ್ತು ನನ್ನ  ಹೆಂಡತಿ ಜೊತೆಯಾಗಿ ಹತ್ತಿ ಜೊತೆಯಾಗಿ ಇಳಿಯಬೇಕು ಎಂದು ನನ್ನ ಆಸೆ.(ಇಥಿಯೋಪಿಯಾದಲ್ಲಿ ಅಂಥ ಬಸ್ಸುಗಳಿವೆ)ಇದನ್ನು ನಾನು ನನ್ನ  ನನ್ನ ಕಾದಂಬರಿಯಲ್ಲಿ  ಮಾಡುತ್ತೇನೆ. ಯಾವ ಮಂತ್ರಿಯೂ ಇದನ್ನು ಮಾಡಲಾರ. ಯಾಕೆಂದರೆ ಅವನು ತನ್ನ ಹೆಂಡತಿಯ ಜೊತೆ ಕಾರಿನಲ್ಲಿ ಪ್ರಯಾಣಿಸುತ್ತಾನೆ. ನನ್ನ ಮೊದಲ ಕಾದಂಬರಿಯಲ್ಲಿ  ಕಥಾನಾಯಕನ ತಂದೆಯ ಹೆಣವನ್ನು  ಅವರ ಹಿತ್ತಲ ಮೂಲೆಯಲ್ಲಿ ಸುಟ್ಟದ್ದಕ್ಕೆ  ಓದುಗರೊಬ್ಬರು ಆಕ್ಷೇಪಿಸಿದ್ದರು!  ನಿಜವಾಗಿ ಸಾಯುವವರನ್ನು ಸುಡಲಿಕ್ಕೇ ರುದ್ರಭೂಮಿಗಳಲ್ಲಿ ಜಾಗದ ಅಭಾವ ಇದೆ. ಇನ್ನು ಕಾದಂಬರಿಗಳ ಪಾತ್ರಗಳನ್ನೂ ಅಲ್ಲಿಗೇ ಒಯ್ಯಬೇಕೆಂದಾದರೆ, ಕಾದಂಬರಿಕಾರರು ತಮ್ಮ ಕಾದಂಬರಿಗಳಲ್ಲಿ ಯಾರೂ ಸಾಯದಂತೆ ನೋಡಿಕೊಳ್ಳಬೇಕಾದೀತು!
ಕತೆ ಕಾದಂಬರಿಗಳಲ್ಲಿ ಶಬ್ದಗಳ ಬಳಕೆಯ ವಿಚಾರದಲ್ಲಿಯೂ ಓದುಗರ ಪ್ರತಿಕ್ರಿಯೆಗಳು ಸ್ವಾರಸ್ಯಕರವಾಗಿರುತ್ತವೆ. ಇಂಗ್ಲೆಂಡಿನಲ್ಲಿ  ಸುಪ್ರಭಾತ ಗೀತೆ, ವೆಂಕಟರಮಣ ಸ್ತೋತ್ರ  ಇಲ್ಲ. ನಮ್ಮಲ್ಲಿ ಇದೆ. ಅದರಲ್ಲಿ ಕುಚ, ಚೂಚುಕ ಎಂಬ ಶಬ್ದಗಳು ಬರುತ್ತವೆ. ಶಂಕರಾಚಾರ್ಯರು ಬರೆದ ಶ್ಲೋಕಗಳಲ್ಲಿ ಅಂಥ ಹಲವು ಶಬ್ದಗಳು ಬರುತ್ತವೆ. ಕಾದಂಬರಿಯಲ್ಲಿ ಮೊಲೆ ಎಂದು ಬರೆದರೆ, ಅದೆಂತು ಕೀಳು ಆಗುತ್ತದೆ ಎಂದು ನನಗೆ ಅರ್ಥವಾಗುವುದಿಲ್ಲ. ನನ್ನ ಹೆಂಡತಿ ಎನ್ನಲು ನಾಚಿಕೆಯಾಗುವುದರಿಂದ ನನ್ನ ಮಿಸೆಸ್, ನನ್ನ ವೈಫ್ ಎನ್ನುತ್ತಾರೆ. ನಿಜವಾಗಿಯಾದರೆ ಮಿಸೆಸ್ ಎಂದರೆ ಹೆಂಡತಿ ಎಂದು ಅರ್ಥವಲ್ಲ. ಇಂಗ್ಲಿಷರು  ಮೈ ವೈಫ್ ಎನ್ನುತ್ತಾರೆ.  ಮೈ ಸನ್, ಮೈ ಡಾಟರ್  ಎಂದು ಯಾಕೆ ಹೇಳಬೇಕೊ ಹಾಗೆ ಹೇಳುವ ಮನುಷ್ಯನೇ ಬಲ್ಲ! ನನ್ನ ಸನ್ನು, ನನ್ನ ಡಾಟರು, ನನ್ನ ಹಸ್ಬೆಂಡು ಇತ್ಯಾದಿ ಮತ್ತಷ್ಟು ವಿಲಕ್ಷಣ ಭಾಷೆ! ನಗರದಲ್ಲಿ ಶಾಲೆ ಎಂಬ ಪದವೇ ಬಳಕೆಯಲ್ಲಿಲ್ಲ. ಅಲ್ಲಿರುವುದು ಸ್ಕೂಲು ಮಾತ್ರ! ನಮ್ಮ ಸಾಹಿತ್ಯಕ್ಕಲ್ಲ, ನಮ್ಮ ಭಾಷೆಗೇ  ಏಡ್ಸ್ ರೋಗದಂತಹ ಏನೋ ಒಂದು ರೋಗ ಅವಚಿಕೊಂಡಿದೆ! ನೂರಾರು ಮಂದಿಯಾಡುವ ಟೀವೀ ಕನ್ನಡವನ್ನು ಕೇಳುತ್ತಾ ಇರುವವರಿಗೆ ಆ ರೋಗ ಅಂಟಬಹುದು.
 
ಕನ್ನಡದ ಕತೆ ಕಾದಂಬರಿಗಳನ್ನು ಓದುವವರ ವೈಶಿಷ್ಟ್ಯಪೂರ್ಣ ಪ್ರತಿಕ್ರಿಯೆಯಿಂದ ಲೇಖಕನಿಗೆ ಧಾರಾಳವಾಗಿ ಮುದಗೊಳ್ಳಬೇಕಾದ ಅವಕಾಶ ಇದೆ. ಇಂಗ್ಲಿಷ್ ಕಾದಂಬರಿ ಪ್ರಕಾರಕ್ಕೆ  ಹೋಲಿಸಿದರೆ, ಕನ್ನಡ ಕಾದಂಬರಿ ಪ್ರಕಾರ ಇನ್ನೂ ಶೈಶವಾವಸ್ಥೆಯಲ್ಲಿದೆ ಎನ್ನಬಹುದು. ಇಂಗ್ಲಿಷ್ ಕಾದಂಬರಿ ಹುಟ್ಟಿ ಎರಡೂವರೆ ಶತಮಾನವಾಯಿತು. ನಮ್ಮ ಕಾದಂಬರಿ ನೆಲದಿಂದೆದ್ದು ಕುಳಿತು ಬರೀ ಐವತ್ತು-ಅರುವತ್ತು ವರ್ಷಗಳಾಗಿವೆ. ಅದು ಬೆಳೆಯತೊಡಗಿದ್ದು ಮೊನ್ನೆ ಮೊನ್ನೆ.  ಆದರೆ ಅದು ಕೇವಲ ಲೇಖಕರಿಂದಲೇ ಬೆಳೆಯಲಾರದು. ಯಾವುದೇ ಸಾಹಿತ್ಯ ಪ್ರಕಾರದ ಬೆಳವಣಿಗೆಗೆ ವಿಚಾರಶೀಲರಾದ, ವಿಮರ್ಶಾದೃಷ್ಟಿಯುಳ್ಳ ಓದುಗರು ಬೇಕು. ಅವರು ಸಾಹಿತ್ಯಕೃತಿಗಳ ಬಗ್ಗೆ ಮಾತಾಡಬೇಕು, ಚರ್ಚಿಸಬೇಕು. ಕೇವಲ ಕತೆಯ ಮೇಲೆ ಗಮನವಿದ್ದರೆ ಸಾಲದು, ಭಾಷೆಯ ಮೇಲೆಯೂ ಗಮನವಿರಬೇಕು.
 
59
ಬಿ.ಎಡ್ ಮುಗಿಯುವಾಗ ನನ್ನ ಅರ್ಧ ಪ್ರಾಣ ಹೋಗಿತ್ತು.  ಸಾಯದೆ ಹೇಗೋ ಉಳಿದಿದ್ದೆ; ಸುಮಾರಾಗಿ ಒಂದು ಅಸ್ಥಿಪಂಜರದಂತೆ. ಎಂಟು ವರ್ಷ ಸರಕಾರಿ ಶಾಲೆಗಳಲ್ಲಿ ಪಾಠ ಮಾಡಿದ್ದೆ. ಒಂಬತ್ತು ವರ್ಷಗಳ ಸರ್ವೀಸಿನ  ನಂತರ  ನನ್ನ ತಿಂಗಳ ಸಂಬಳ  ತೊಂಬತ್ತಾರು ರೂಪಾಯಿಯಾಗಿತ್ತು. ಅದನ್ನು ಒಂಬತ್ತು ತಿಂಗಳು ಮುಂದರಿಸುವ ಯೋಗ್ಯತೆ  ದರಿದ್ರ ಸರಕಾರಕ್ಕೆ ಇರಲಿಲ್ಲ. ಬಹಳ ವರ್ಷಗಳ ನಂತರ, ಲೇಖಕನೆನಿಸಿಕೊಂಡ ಬಳಿಕ, ಪಿಂಚಣಿಯಾಗಲಿ, ಬೇರೆ ವರಮಾನವಾಗಲಿ ಇಲ್ಲದಿದ್ದುದರಿಂದ, ಸಂಸಾರ ಭಾರವೂ ಇದ್ದುದರಿಂದ, ತಿಂಗಳಿಗೆ ಐನ್ನೂರು ರೂಪಾಯಿ ಸಿಕ್ಕರೆ ಸಾಕು ಲೇಖಕನಾಗಿಯೇ ಉಳಿಯುವಾಸೆ ಎಂದು ಸ್ವಾಭಿಮಾನ ಬದಿಗಿಟ್ಟು ಸರಕಾರದೊಡನೆ ಅರಿಕೆ ಮಾಡಿಕೊಂಡಿದ್ದೆ. ಮುಖ್ಯ ಮಂತ್ರಿಯಿಂದ ಆಶ್ವಾಸನೆಯ  ಪತ್ರ  ಬಂತು. ಏನೂ ಸಂಭವಿಸಲಿಲ್ಲ. ಬೇಡಿಕೊಂಡದ್ದಕ್ಕೆ ನಾಚಿಕೆಯಾಯಿತು. ಅರಬೀ ಸಮುದ್ರಕ್ಕೆ ಹಾರಬೇಕಾದ ಪರಿಸ್ಥಿತಿ ಬಂದರೂ ಸರಿ, ಇನ್ನು ಬೇಡುವುದಿಲ್ಲ ಎಂದು ತೀರ್ಮಾನಿಸಿದೆ. ಇಪ್ಪತ್ತು ವರ್ಷಗಳ ನಂತರ ಸಾಹಿತ್ಯ ಪರಿಷತ್ತು ಎಂಬ ಸರಕಾರಿ ಸಂಸ್ಥೆ  ‘ಮುಖ್ಯ’ ಲೇಖಕರ  ಒಂದೊಂದು  ಪುಸ್ತಕವನ್ನು ಪ್ರಕಟಿಸುವ ಇಚ್ಛೆ ಪ್ರಕಟಿಸಿ  ಕೆಲವು  ಲೇಖಕರಿಗೆ ಪತ್ರ ಬರೆಯಿತು. ನನಗೂ ಬಂತು ಒಂದು ಪತ್ರ. ನಾನು ಒಂದು ಮುಖ್ಯ ಲೇಖಕ ಎಂದು ಸರಕಾರೀ ಸಂಸ್ಥೆ ಪರಿಗಣಿಸಿದ ಬಗ್ಗೆ ಆಶ್ಚರ್ಯದಲ್ಲಿ ಮುಳುಗಿದ್ದ  ನಾನು  ಎಂಟು ತಿಂಗಳ ಬಳಿಕ ಇದೇ ಪುಸ್ತಕವನ್ನು ಕಳಿಸಿದೆ. ಅದು ಅಲ್ಲಿ  ಒಂಬತ್ತು ತಿಂಗಳು ಬಿದ್ದುಕೊಂಡು ಮೇಲಕ್ಕೇಳುವ ಲಕ್ಷಣ ತೋರಿಸದಿದ್ದುದರಿಂದ, ಆ ಕಾಲದಲ್ಲಿ ಬಳಕೆಯಲ್ಲಿದ್ದ ಫ್ಲಾಪಿಯೆಂಬ ಪಾಪಿಯನ್ನು ಹಿಂದಕ್ಕೆ ಬಾ ಎಂದೆ. ಪುನಃ ಓದಿನೋಡಲವಕಾಶವಾದುದರಿಂದ ಈ ವಾಕ್ಯಗಳನ್ನು ಸೇರಿಸಲು ಸಾಧ್ಯವಾಯಿತು. ಅದಕ್ಕಾಗಿ ನಾನು ಆ ಸಂಸ್ಥೆಗೂ ಅದರ ಮುಖ್ಯಸ್ಥರಿಗೂ, ಅಲ್ಲಿನ ಜಲಗಾರರಿಗೂ ಅವರ ಪೊರಕೆಗಳಿಗೂ ಲೇಖಕನ ಹಣೆಯ ಮೇಲಿನ ಬರಹವನ್ನು ತಿದ್ದುವ ಅಲ್ಲಿನ ಸಾಹಿತ್ಯಾಧ್ವರ್ಯುಗಳ ಲೇಖನಿಗಳಿಗೂ ಆತ್ಮಾರ್ಥವಾಗಿಯೂ ಆಭಾರಿಯಾಗಿದ್ದೇನೆ.
ಇದನ್ನೇನು ನಾನು ಸ್ಟರ್ಲಿಂಗ್ ಕಾಲನಿಯ ಆರಾಮದಲ್ಲಿ ಕುಳಿತು ಬರೆಯುತ್ತಿದ್ದೇನೆಯೇ ಇಲ್ಲ.  ಜುಲೈ ಕೊನೆಯ ದಿನಗಳು. ‘ಬರಗಾಲ ಬರಗಾಲ’  ಎಂದು ರಾಜ್ಯದಲ್ಲಿಯೂ ದೇಶದಲ್ಲಿಯೂ ಕೂಗೆದ್ದಿದೆ. ಹೊರಗೆ  ಏನೇನೂ ಸಾಲದೆಂಬಂಥ ಜಿಟಿ ಜಿಟಿ ಮಳೆ. ಗಳಿಗೆಗೊಮ್ಮೆ ಎದ್ದು  ತೋಟಕ್ಕೆ ಬಂದು ನೂರಾರು ಆಟಂ ಬಾಂಬುಗಳಂತೆ ದಾಂಧಲೆಯೆಬ್ಬಿಸುವ ಕೋತಿಗಳನ್ನು ಓಡಿಸುತ್ತಾ ಆಗಾಗ ಈಚೆ ಬಂದು ಬರೆಯುತ್ತಿದ್ದೇನೆ. ಕೋತಿಗಳನ್ನು ಓಡಿಸಿ ಓಡಿಸಿ ನನ್ನ ಹೆಂಡತಿಯೂ ಸುಸ್ತಾಗಿದ್ದಾಳೆ. ‘‘ಆ ಕೋತಿಗಳ ನಡುವೆ ಯಾಕೆ ಕಷ್ಟಪಡುತ್ತಿದ್ದೀರಿ ನಿಮ್ಮ ಮಿಸೆಸನ್ನು ಕರೆದುಕೊಂಡು ಬೆಂಗಳೂರಿಗೆ  ಬಂದುಬಿಡಿ ‘‘ ಎನ್ನುತ್ತಿದ್ದಾರೆ  ಕೆಲವು ಸ್ನೇಹಿತರು.
ಸನ್ನು ಮತ್ತು ಡಾಟರು  ದೂರದಲ್ಲಿ ಕುಳಿತು ಕನಸಿನಲ್ಲಿ  ‘ವನಶ್ರೀ ವನಶ್ರೀ’ ಎಂದು ಕನವರಿಸುತ್ತಿದ್ದಾರೆ.  ವನಶ್ರೀಯನ್ನು ಕಂಡು ಕೊಂಡಾಡಿ ಹೋದ ಸ್ನೇಹಿತರು, ಹಿತಚಿಂತಕರು  ‘ಹೇಗಿದ್ದಾಳೆ ವನಶ್ರಿ’ ಎಂದು ಕೇಳುತ್ತಾರೆ. ಕೋತಿಗಳನ್ನು ಓಡಿಸಿ ಓಡಿಸಿ ಒಂದು ದಿನ ನಾವು ಕೂಡ  ವಾಪಾಸು ಬರಲಾಗದಲ್ಲಿಗೆ ಹೋಗುತ್ತೇವೆ, ಭೂಮಿಯ ಮೇಲೆ ಕೋತಿ, ಕರಡಿ, ಹುಲಿ ಸಿಂಹ ಮುಂತಾದವುಗಳು ಮಾತ್ರ ಉಳಿಯುತ್ತವೆ. ಮಾನವ ಸಂತತಿ ಕೊನೆಗೊಂಡರೂ ಜಗತ್ತಿನ ಅತ್ಯಂತ ಬಲಶಾಲಿ ಜೀವಿಯಾದ ಸೊಳ್ಳೆಯಂತೂ ನಾಶವಾಗುವುದೇ ಇಲ್ಲ!  ಇವತ್ತು ಮಾನವ ಭಯಗ್ರಸ್ತನಾಗಿಸಿರುವುದು ಆನೆ ಹುಲಿ ಸಿಂಹ ಅಲ್ಲ; ಭಗವಂತ ಸಹ ಅಲ್ಲ! ಅವನನ್ನು ಭಯಗ್ರಸ್ತನಾಗಿಸಿರುವುದು ಲೋಕವ್ಯಾಪಿಯಾಗಿರುವ ಸೊಳ್ಳೆ. ಮನುಷ್ಯನಿರುವಲ್ಲಿವರೆಗೆ ಲೇಖನಿಯೂ ಉಳಿಯುತ್ತದೆ, ಪೊರಕೆಯೂ ಉಳಿಯುತ್ತದೆ. ಏನು ಅಳಿದರೂ ಸೊಳ್ಳೆ ಅಳಿಯುವುದಿಲ್ಲ!
ಒಬ್ಬ ಲೇಖಕನಿಗೆ ನಲ್ವತ್ತನೆಯ ವರ್ಷದಲ್ಲಿ ನೀಡಬಹುದಾದ ಕನಿಷ್ಠ ಆರ್ಥಿಕ ಭದ್ರತೆ ದೊಡ್ಡದೊ, ಎಪ್ಪತ್ತು-ಎಂಬತ್ತನೆಯ ವರ್ಷದಲ್ಲಿ ಕೊಡಲಾಗುವ ಒಂದು ಲಕ್ಷದ  ಪ್ರಶಸ್ತಿ ದೊಡ್ಡದೊ ಎಂಬುದಾಗಿ ನಾನು ಬಹಳ ಮಂದಿಯಲ್ಲಿ ಕೇಳಿದ್ದೇನೆ. ಇದಕ್ಕೆ ಎರಡು ಬಗೆಯ ಉತ್ತರಗಳು ಸಿಗುತ್ತವೆ. ಒಂದು ಬಡ ಸಾಹಿತಿಯದು, ಇನ್ನೊಂದು ಶ್ರೀಮಂತ ಸಾಹಿತಿಯದು.
 
ಕವಿ ಬೈರನ್ ತನ್ನ ಒಂದು ಕವಿತೆಯಲ್ಲಿ ಹೇಳುತ್ತಾನೆ
ಹಾರಗಳು ಕಿರೀಟಗಳಿಂದೇನಾಗಲಿದೆ ಸುಕ್ಕಗಟ್ಟಿದ ಹುಬ್ಬುಗಳಿಗೆ
ಅವು ಗ್ರೀಷ್ಮದ ಕೊನೆಯ ಮಂಜಿನಲ್ಲಿ ಬಿದ್ದಿರುವ ಒಣ ಹೂವುಗಳು;
ಅದನೆಲ್ಲ ಇಡು ದೂರ, ಮುಪ್ಪು ಮುತ್ತಿರುವ ತಲೆಯ ಮೇಲಿಂದ,
ಯಾರಿಗೆ ಬೇಕು ನರೆತ ಜುಟ್ಟಿನ ಮೇಲೆ ಮಲ್ಲಿಗೆಯ ಹೂದಂಡೆ.
ಲಾರ್ಡ್ ಬೈರನ್ ಬಡ ಸಾಹಿತಿಯೂ ಸೌದು, ಶ್ರೀಮಂತ ಸಾಹಿತಿಯೂ ಹೌದು.
 
ಕೆಲವು ಮಠಗಳ ಸ್ವಾಮಿಗಳನ್ನು ಸತ್ತ ಮೇಲೆ ಕೊಳೆಯದಿರಲೆಂದು ಸಾಸಿವೆ ತುಂಬಿದ ಡಬ್ಬದಲ್ಲಿ ಹೂಳುತ್ತಾರಂತೆ. ಕೆಲವು ಸಾಹಿತಿಗಳನ್ನು ಪ್ರಶಸ್ತಿಯ ಜೊತೆ ಹೂಳಲಾಗುತ್ತದೆ. ಅದಾಗದಿದ್ದರೆ, ಅವರ ಗೋರಿಯ ಮೇಲೆ ಅದನ್ನಿಡಲಾಗುತ್ತದೆ. ಯಾರಿಗದರ ಸಂತೋಷ ಸರಕಾರದಲ್ಲಿ ತಲೆಮಾರಿನಿಂದ ತಲೆಮಾರಿಗೆ ಮಿದುಳು ಬದಲಾಗುವುದಿಲ್ಲ, ಉಳಿದುದೆಲ್ಲ ಬದಲಾಗುತ್ತದೆ. ಆದ್ದರಿಂದ ಪ್ರಶ್ನೆಗಳನ್ನು ಸಮಾಜ ಕೇಳಬೇಕು. ಸಮಾಜದ ದನಿಯಾಗಿರುವ ಲೇಖಕನೂ ಕೇಳಬೇಕು. ಆದು ಕೂಡ ಬಂಡಾಯವೇ.
ನಮ್ಮ ದೇಶದ ಆಡಳಿತೆಯ ರೀತಿಯಲ್ಲಿ ಏನಾದರೂ ದೋಷವಿದೆಯೋ, ಅಥವಾ ಆಡಳಿತ ನಡೆಸುವ ಮಂದಿಯಲ್ಲಿ ಏನಾದರೂ ದೋಷವಿದೆಯೋ ನನ್ನಿಂದ ಐವತ್ತು ವರ್ಷಗಳಲ್ಲಿ ಅರ್ಥ ಮಾಡಿಕೊಳ್ಳಲು ಆಗಲಿಲ್ಲ. ಬಹಳ ಸಲ ನನಗನಿಸಿದ್ದು ಈ ದೇಶವನ್ನು ಆಳುವುದು ನಮ್ಮಿಂದ ಆಯ್ಕೆಗೊಂಡ ವ್ಯಕ್ತಿಗಳ ಸುಜ್ಞಾನವಲ್ಲ, ಅವರ ಅಜ್ಞಾನ ಮತ್ತು ನೌಕರಶಾಹಿಯ ವಿಶಿಷ್ಟ ಜ್ಞಾನ ಅಂತ. ಇಷ್ಟು ಕೆಟ್ಟ, ಇಷ್ಟು ಅಮಾನವೀಯ ನೌಕರಶಾಹಿ ಜಗತ್ತಿನ ಬೇರೆ ಕಡೆ ಕೂಡ ಇದೆಯೇ ಎಂದು ಆಶ್ಚರ್ಯವಾಗುತ್ತದೆ.  ಎಷ್ಟು ವಿಧದಲ್ಲಿ ಸರ್ಕಾರಿ ನೌಕರರು ತಮಗೆ ಸಂಬಳ ನೀಡುವ ಪ್ರಜೆಗಳ ಪ್ರಾಣ ಹಿಂಡಿ, ಅವರಿಗೆ ಸಿಗಬೇಕಾದ ಸೌಲಭ್ಯಗಳನ್ನು ಸಿಗದಂತೆ ಮಾಡಿ ಅಹಂಕಾರದಿಂದ ವರ್ತಿಸುತ್ತಾರೆ ಎಂದು ಪಟ್ಟಿ ಮಾಡ ಹೊರಟರೆ ಶಿಕ್ಷಣ ಇಲಾಖೆಯಿಂದ ರೈಲ್ವೇ ಇಲಾಖೆಯ ವರೆಗೆ ಸಾವಿರಾರು ಅನ್ಯಾಯಗಳ ಪಟ್ಟಿ ಮಾಡಬಹುದು.
ಹಣದ ಮೂಲಕ ಎಲ್ಲಾ ಅನ್ಯಾಯವನ್ನೂ ಪರಿಹರಿಸಿಕೊಳ್ಳಲು ಕೂಡ ಸಾಧ್ಯವಿದೆ ಎಂಬ ರೀತಿಯಲ್ಲಿ ಬ್ಯೂರೋಕ್ರಸಿ ಕೆಲಸ ಮಾಡುತ್ತದೆ. ಆದರೆ ಹಣ ಬೇಕಾಗಿಲ್ಲ, ಅನ್ಯಾಯ ಮಾಡುವುದರಲ್ಲಿ ಅದಕ್ಕಿಂತ ಹೆಚ್ಚು ಸುಖ ಇದೆ ಎಂದು ತೋರಿಸಿಕೊಳ್ಳುವ ನೌಕರರು  ಕೂಡ ಇರುತ್ತಾರೆ.
ಈ ದೇಶದಲ್ಲಿ ಪ್ರತಿಭಾವಂತರನ್ನು ಕಂಡರೆ, ಬುದ್ಧಿಯಿದ್ದ ಸರಕಾರಿ ನೌಕರನಿಗೂ ಮತ್ಸರ, ಬುದ್ಧಿಯಿಲ್ಲದ ಸರಕಾರಿ ನೌಕರನಿಗೂ  ಮತ್ಸರ ಎಂಬುದನ್ನು  ಸುಮಾರು ಐವತ್ತು ವರ್ಷಗಳಲ್ಲಿ  ನಾನು ನೂರಾರು ಬಾರಿ ಕಂಡಿದ್ದೇನೆ. ಸರಕಾರಿ ನೌಕರ ಎನ್ನುವುದು ಒಂದು ಪಾರಾಮೀಟರ್ ಎಂದಷ್ಟೇ ತಿಳಿಯಬೇಕು. ಸರಕಾರದ ನೇರ ಅಥವಾ ಪರೋಕ್ಷ ರಕ್ಷಣೆಯಲ್ಲಿರುವ ಎಲ್ಲರೂ ಇದರಲ್ಲಿ ಬರುತ್ತಾರೆ. ಪ್ರೈಮರಿ ಶಾಲೆಯಿಂದ ತೊಡಗಿ ವಿಶ್ವವಿದ್ಯಾನಿಲಯದ  ವರೆಗಿನ ಒಂದಷ್ಟು ಶಿಕ್ಷಕರು ಕೂಡ ಬರುತ್ತಾರೆ.  ಮೇಧಾವಿಗಳ  ಸಂಖ್ಯೆ ತುಂಬಾ ಸಣ್ಣದು, ಅವರು ನಾಶವಾಗಿ ಹೋಗದಂತೆ ಉಳಿಸಿಕೊಳ್ಳಬೇಕಾದ್ದು, ಸಾಧ್ಯವಾದರೆ ದೇಶದಲ್ಲಿಯೇ ಉಳಿಸಿಕೊಳ್ಳಬೇಕಾದ್ದು ಒಂದು ರಾಷ್ಟ್ರೕಯ ಕರ್ತವ್ಯ ಮಾತ್ರವಲ್ಲ, ಒಂದು ರಾಷ್ಟ್ರೕಯ ಅಗತ್ಯ.  ಎಸ್ಸೆಸ್ಸೆಲ್ಸಿಯಿಂದಾರಂಭವಾಗಿ, ಸ್ನಾತಕೋತ್ತರ  ಪರೀಕ್ಷೆಯ ವರೆಗೆ ರ್ಯಾಂಕುಗಳನ್ನು ಪಡೆದವರಿಗೆ ಮೆರಿಟ್ ಸ್ಕಾಲರ್ಶಿಪ್ ಅಂತ ಇದೆ. ಇದು ಭಗೀರಥನ ಮಗನಿಗೆ ಸಹ ಸಿಗುವುದು ಕಷ್ಟ. ಅರ್ಜಿ ಹಾಕಿ ಹತ್ತು ಹಲವು ಬಾರಿ ನೆನಪಿನ ಪತ್ರ ಹಾಕಿ ಬೇಡಿಕೊಂಡರೂ ಸಿಗುವುದಿಲ್ಲ.  ಈ ವಿಚಾರದಲ್ಲಿ, ಇದನ್ನು ನಿಭಾಯಿಸಬೇಕಾದ ದೆಹಲಿಯ ಅಥವಾ ರಾಜ್ಯದ ಕಚೇರಿ ಸತ್ತಂತೆ ಮಲಗಿಕೊಳ್ಳುತ್ತದೆ. ಹತ್ತರಲ್ಲೊಬ್ಬರು ಬೆಂಗಳೂರಿನ ತನಕ ಹೋಗಿ ವಿಶೇಷ ಪ್ರಯತ್ನ ಮಾಡಿ ಪಡೆದುಕೊಳ್ಳಬಹುದು. ಇತರರು ಅದರ ಆಸೆ ಬಿಡುತ್ತಾರೆ. ಆ ಹಣ ಬಹುಶಃ ಬಂದಲ್ಲಿಗೇ ಹಿಂದಕ್ಕೆ ಹೋಗುತ್ತದೆ. ವಿದ್ಯಾರ್ಥಿ ಓದುತ್ತಿರುವ ಕಾಲೇಜಾಗಲಿ, ವಿಶ್ವವಿದ್ಯಾನಿಲಯವಾಗಲಿ ಇದನ್ನು ಕೊಡಿಸಬೇಕಾದ್ದು ತಮ್ಮ ನೈತಿಕ ಹೊಣೆ ಎಂದು ತಿಳಿಯುವುದಿಲ್ಲ. ಮೊತ್ತವಾದರೋ ಯಾರಾದರೂ ವಿದೇಶದಲ್ಲಿ ಓದುತ್ತಿರುವ ವಿದ್ಯಾರ್ಥಿ ಎಷ್ಟು ಎಂದು ಕೇಳಿದರೆ, ಹೇಳಲು ನಾಚಿಕೆಪಡಬೇಕಾದಂಥದು. ಅಲ್ಲಿ ಅದು ವರ್ಷಕ್ಕೆ ಐದಾರು ಸಾವಿರ ಡಾಲರುಗಳಾಗಿದ್ದರೆ ಇಲ್ಲಿ ಒಂದೆರಡು ಸಾವಿರ ರೂಪಾಯಿಗಳಾಗಿರುತ್ತದೆ. ಅದು ಸಹ ಸಿಗುವುದಿಲ್ಲ!  ಆಡಳಿತದಲ್ಲಿನ ಇಂಥ ಪ್ರತಿಭಾ ದ್ವೇಷದ ಪರಿಣಾಮವಾಗಿ ಕೊಟ್ಟ ಕೊನೆಯ ಬುದ್ಧಿವಂತ ವಿದ್ಯಾರ್ಥಿ ಕೂಡ ಬೇರೆ ದೇಶಕ್ಕೆ ಓಡಿಹೋಗುತ್ತಾನೆ. ಇಲ್ಲಿನ ಪರಿಸ್ಥಿತಿಯನ್ನು ಯಾರು ಸುಧಾರಿಸಬೇಕು ಹೆಚ್ಚೇಕೆ, ಹಿಂದುಳಿದ ವಿದ್ಯಾರ್ಥಿಗಳಿಗೆ ಸಿಗಲೇಬೇಕಾದ ಸ್ಕಾಲರ್ಶಿಪ್ಪನ್ನು ಸಹ ಅದನ್ನು ಕೊಡಬೇಕಾದ ಜವಾಬ್ದಾರಿಯನ್ನು ಹೊತ್ತಿರುವ ಆಡಳಿತ ಸಂಸ್ಥೆ  ಕೊಡದೆ ಸತಾಯಿಸುವುದುಂಟು ಎಂದ ಮೇಲೆ ದೇಶ ಮುಂದಕ್ಕೆ ಬರುವುದು ಹೇಗೆ ಮಂತ್ರಿಗಳು ಬೇರೆ ದೇಶಕ್ಕೆ ಹೋಗಿ  ತಮ್ಮ ಆರೋಗ್ಯವನ್ನು ಸುಧಾರಿಸಿಕೊಂಡರೆ, ಅಥವಾ ಅಲ್ಲಿ ಎಲ್ಲಾ ಹೇಗಿದೆ ಎಂದು ನೋಡಿಕೊಂಡು ಬಂದರೆ, ನಮ್ಮ ದೇಶ ಮುಂದು ಮುಂದಕ್ಕೆ ಹೋಗುತ್ತದೆಯೇ
 
ಯಾವ ಸರಕಾರಿ ಕಚೇರಿಯೇ ಅಗಲಿ, ಹತ್ತರಲ್ಲಿ ಒಂಬತ್ತು ಮುಖಗಳಲ್ಲಿ ತಾವು ಯಾರಿಗೂ ಅಂಜಬೇಕಾದ್ದಿಲ್ಲ, ಯಾರಿಗೂ ಸ್ಪಂದಿಸಬೇಕಾದ್ದಿಲ್ಲ, ಕೆಲಸ ಮಾಡದಿದ್ದರೂ ತಮಗೆ ಸಂಬಳಕ್ಕೆ ತೊಂದರೆಯಾಗುವುದಿಲ್ಲ, ತಾವು ಮಾಡಬೇಕಾದ್ದನ್ನು ಮಾಡದೆ ಕುಳಿತರೆ, ಯಾರಿಂದಲೂ ಏನೂ ಮಾಡಲಿಕ್ಕಾಗುವುದಿಲ್ಲ ಎಂಬ ಭಾವ ಎದ್ದು ಕಾಣಿಸುತ್ತದೆ.  ಅವುಗಳಲ್ಲಿ ಒಂದಷ್ಟು ಮುಖಗಳು ಆಸೆಗಳಿಂದ ಮಿರುಗುತ್ತಿರುತ್ತವೆ. ಇದನ್ನೆಲ್ಲ ನಾನು ಸುಮಾರು ನಲುವತ್ತು ವರ್ಷಗಳ ಅವಧಿಯಲ್ಲಿ ಬೇರೆ ಬೇರೆ ರೂಪಗಳಲ್ಲಿ ನೋಡಿದ್ದೇನೆ. ಒಂದಷ್ಟು ಹೋರಾಟವನ್ನೂ ನಡೆಸಿದ್ದೇನೆ. ಸಿಗಬೇಕಾದ್ದು ಸಿಗದಿದ್ದರೂ ಪರವಾಗಿಲ್ಲ, ಲಂಚ ಕೊಡುವುದಿಲ್ಲ ಎಂಬ ಹಟದಿಂದಾಗಿ ಬಹಳ ಸಲ ಹೋರಾಟದಲ್ಲಿ ಸೋತಿದ್ದೇನೆ. ನಮ್ಮ ವಿಶ್ವವಿದ್ಯಾನಿಲಯಗಳ ಕಾಲೇಜಿಯೇಟ್ ಆಫೀಸುಗಳಂತಹ ನರಕಗಳನ್ನು ನಾನು ಬೇರೆಲ್ಲಿಯೂ ಕಂಡಿಲ್ಲ. ಅಲ್ಲಿರುವ ಅಧಿಕಾರಿಗಳು ವಿಶ್ವವಿದ್ಯಾನಿಲಯದ ಪ್ರೊಫೆಸರುಗಳಾಗಿದ್ದವರು, ಆಗಿರುವವರು. ಒಂದಷ್ಟು ಡಿಗ್ರಿಗಳುಳ್ಳವರು. “ಸರ್, ನನ್ನ ಮೆರಿಟ್ ಸ್ಕಾಲರ್ಶಿಪ್ ಅಪ್ಲಿಕೇಶನ್ ಏನಾಯಿತು” ಎನ್ನುವಾಗ  ಅವರ ಮುಖಗಳನ್ನು ಕಂಡೇ ನಮ್ಮ ಬುದ್ಧಿವಂತ ವಿದ್ಯಾರ್ಥಿಗಳು ಈ ದೇಶ ಬೇಡ ಎಂದು ತೀರ್ಮಾನಿಸುತ್ತಾರೆ.
ನಮ್ಮ ವಿಶ್ವವಿದ್ಯಾನಿಲಯಗಳಲ್ಲಿ  ಆಧವಾ ಐಐಟಿಗಳಲ್ಲಿ  ಪಿಎಚ್.ಡಿ. ಮಾಡಲು  ಜುಜುಬಿ ಸ್ಕಾಲರ್ಶಿಪ್ಗಾಗಿ ಭಯಂಕರವಾದ ಪರೀಕ್ಷೆಯನ್ನು ಪಾಸು ಮಾಡಿಕೊಂಡರೂ ಸ್ಕಾಲರ್ಶಿಪ್ ಸಕಾಲದಲ್ಲಿ ಸಿಗದೆ, ಐದಾರು ವರ್ಷ ಒದ್ದಾಡಬೇಕು. ಕೊನೆಗೂ ಅದು ಸಿಕ್ಕಿದರೆ ಸಿಕ್ಕಿತು, ಇಲ್ಲದಿದ್ದರೆ ಇಲ್ಲ. ಅಮೆರಿಕೆಯಲ್ಲಿ ಓದಲಿಕ್ಕೋಸ್ಕರ  ಸ್ಕಾಲರ್ಶಿಪ್ ಪಡೆಯಲಿಕ್ಕಿರುವ ಪರೀಕ್ಷೆ  ಸುಲಭವಿದೆ, ಮಾತ್ರವಲ್ಲ, ಅಲ್ಲಿ ವರ್ಷಕ್ಕೆ  ಇಪ್ಪತ್ತು ಲಕ್ಷ ರೂಪಾಯಿಗಿಂತಲೂ ಹೆಚ್ಚು ಸ್ಕಾಲರ್ಶಿಪ್ ಸಿಗುತ್ತದೆ. ಅದರೊಂದಿಗೆ ಕೆಲಸವೂ ಸಿಗುತ್ತದೆ. ಮೂರು ವರ್ಷದಲ್ಲಿ ಪಿಎಚ್. ಡಿ.ಯೂ ಆಗುತ್ತದೆ. ಅಷ್ಟೆಲ್ಲಾ ಆದ ಮೇಲೆ ಅವರು ವಾಪಾಸು ಬರುತ್ತಾರೆಯೇ ಬರುವುದಿಲ್ಲ.  ಎಷ್ಟು  ಲಕ್ಷ ಬುದ್ಧಿವಂತರು ಹೀಗೆ ದೇಶ ಬಿಟ್ಟು ಹೋಗಿದ್ದಾರೆ ಎಂಬ ಸ್ಟ್ಯಾಟಿಸ್ಟಿಕ್ಸ್ ನೋಡಿದರೆ, ಈ ದೇಶ ಹೀಗಲ್ಲದೆ ಬೇರೆ ರೀತಿ ಇರಲು ಸಾಧ್ಯವಿಲ್ಲ ಎನ್ನುವುದು ಸ್ಪಷ್ಟವಾಗುತ್ತದೆ. ನಮ್ಮ ಎಲ್ಲಾ  ಪ್ರಥಮ ದರ್ಜೆಯ ವೈಜ್ಞಾನಿಕ ಮಿದುಳು ಅಮೆರಿಕೆಯಲ್ಲಿದೆ ಎಂದು ಎಷ್ಟು ಮಂದಿ ಭಾರತೀಯರಿಗೆ ತಿಳಿದಿದೆ ಭಾರತೀಯರಲ್ಲಿ  ಎಷ್ಟು  ವಿಜ್ಞಾನಿಗಳಿದ್ದಾರೆಂದು ತಿಳಿಯಬೇಕಾದರೆ  ‘ನಾಸಾ’ದ ಒಳಗೆ ಹೋಗಬೇಕು. `ಅವರೆಲ್ಲ ಈ ಕಡೆ ಬಂದರೆ ಅಮೆರಿಕೆ ಗಾಳಿಯಿಲ್ಲದ ಬಲೂನಾದೀತು’  ಎಂದು ಹೇಳಿಕೊಳ್ಳವುದಲ್ಲವೆ ನಮಗೆ   ಹೆಮ್ಮೆ  ನಮಗೆ ಇನ್ನೇನು ಬೇಕು  ಅಪ್ಪ ಅಮ್ಮನಿಗೆ ಮಗನಿಲ್ಲ, ದೇಶಕ್ಕೆ ಭವಿಷ್ಯ ಇಲ್ಲ.  ಇದೆ; ಆದರೆ ಇರಬೇಕಾದಂತೆ ಇಲ್ಲ.
ನಮ್ಮ  ದೇಶದ ಎಲ್ಲಾ ಕೃಷ್ಯುತ್ಪನ್ನಗಳಲ್ಲಿ ಮತ್ತು ಉದ್ಯಮೋತ್ಪನ್ನಗಳಲ್ಲಿ  ಪ್ರಥಮ ದರ್ಜೆ ಮತ್ತು ದ್ವಿತೀಯ ದರ್ಜೆಯದ್ದು ಎಕ್ಸ್ಪೋರ್ಟಾಗುತ್ತದೆ. ಅವುಗಳು ಹೇಗಿರುತ್ತವೆ ಎಂದು ತಿಳಿಯಬೇಕಾದರೆ, ಅಮೆರಿಕೆಗೋ ಇಂಗ್ಲೆಂಡಿಗೋ ಹೋಗಬೇಕು. ನಮ್ಮ ಜನ್ಮ ತೃತೀಯ ದರ್ಜೆಯವುಗಳೊಂದಿಗೆ ಮುಗಿದುಹೋಗುತ್ತದೆ.  ಆದರೆ ಅಮೆರಿಕೆಯಲ್ಲಿ ಇಂಗ್ಲೆಂಡಿನಲ್ಲಿ ಪ್ರಥಮ ದರ್ಜೆಯದ್ದನ್ನು ಅವರೇ ಇಟ್ಟುಕೊಳ್ಳುತ್ತಾರೆ. ಅದು ಹೋದರೆ ಅಭಿವೃದ್ಧಿ  ಹೊಂದಿದ ರಾಷ್ಟ್ರಗಳಿಗೆ ಹೋದೀತು, ಅಭಿವೃದ್ಧಿಶೀಲ ರಾಷ್ಟ್ರಗಳಿಗಲ್ಲ.
 
ನಾನು ಪ್ರತಿಭಾವಂತನಲ್ಲ. ನಾನು ಸಾಮಾನ್ಯ ಮನುಷ್ಯ. ಒಂದು ವರ್ಷದ ಬಿ.ಎಡ್.ನ ಹೊರತು ಬೇರೆ ಯಾವ ಕಾಲೇಜಿನಲ್ಲಿಯೂ ಓದುವ ಭಾಗ್ಯ ನನ್ನ ಪಾಲಿಗೆ ಬರಲಿಲ್ಲ. ನಾನು  ಹತ್ತು ಹನ್ನೆರಡು ಪ್ರಾಥಮಿಕ ಶಾಲೆಗಳು ಮತ್ತು ಹೈಸ್ಕೂಲುಗಳಲ್ಲಿ, ಇಂಜಿನಿಯರಿಂಗ್ ಕಾಲೇಜಿನಲ್ಲಿ, ಬಿ. ಎಡ್. ಕಾಲೇಜಿನಲ್ಲಿ  ಸ್ವದೇಶದಲ್ಲಿ ಮತ್ತು ವಿದೇಶದಲ್ಲಿ ಪಾಠ ಮಾಡಿದ್ದೇನೆ.  ಭಿಕ್ಷುಕ ಹತ್ತು ಮನೆಯ ಊಟ ಉಂಡ ಹಾಗೆ!  ಶ್ರೀಮಂತ ಒಂದೇ ಮನೆಯಲ್ಲಿ ಮೃಷ್ಟಾನ್ನ ಭೋಜನ ಮಾಡುತ್ತಾನೆ. ನಾನು ಪ್ರತಿ ಸಲ ಪರೀಕ್ಷೆಗೆ ಕಟ್ಟುವಾಗಲೂ ‘ಈತ ಖಾಯಮ್ ಅಧ್ಯಾಪಕನಾಗಿದ್ದಾನೆ. ಈತನಿಗೆ ಮೂರು ವರ್ಷಗಳಿಗಿಂತ ಹೆಚ್ಚು ಸರ್ವೀಸು ಆಗಿದೆ’  ಎಂಬ ಸರ್ಟಿಫಿಕೇಟನ್ನು ಒಪ್ಪಿಸಬೇಕಾಗಿತ್ತು. ಅದನ್ನು ಕೊಡುವಾಗ ಡಿ.ಇ.ಒ. ಎಷ್ಟು ಸತಾಯಿಸುತ್ತಿದ್ದ ನಾನೇನೋ ಅಪರಾಧ ಮಾಡುತ್ತಿದ್ದೇನೆ ಎಂಬ ಭಾವನೆ ನನಗುಂಟಾಗಬೇಕು ಹಾಗೆ  ವರ್ತಿಸುತ್ತಿದ್ದ.  ಆ ಕಾಲದಲ್ಲಿ ಆ ರೀತಿ ಪರೀಕ್ಷೆಗೆ ಕಟ್ಟುತ್ತಿದ್ದವರು ಯಾರೋ ಅಲ್ಲೊಬ್ಬರು ಇಲ್ಲೊಬ್ಬರು. ಎಸ್ಸೆಸ್ಸೆಲ್ಸಿ ಪರೀಕ್ಷೆ ಬರೆಯಲು ಕುಳಿತಾಗ ಆ ಪರೀಕ್ಷಾ ಕೆಂದ್ರದಲ್ಲಿ ನೂರೈವತ್ತು ಮಂದಿಯಲ್ಲಿ ನಾನೊಬ್ಬನೇ ಖಾಸಗಿ ಪರೀಕ್ಷಾರ್ಥಿ. ಕಾಸರಗೋಡು ಕಾಲೇಜಿನಲ್ಲಿ ಪೀಯೂಸೀ ಪರೀಕ್ಷೆಗೆ ಕಟ್ಟಿದಾಗ ಅಲ್ಲಿ ನನ್ನಂಥವರು ಬೇರೆ ಮೂವರಿದ್ದರು. ಅಲ್ಲಿಯೇ ಬಿ. ಎ.ಗೆ ಕಟ್ಟಿದಾಗಲೂ ನನ್ನಂಥವನು ನಾನೊಬ್ಬನೇ. ಎಂ. ಎ. ಗೆ  ಕೇರಳ ವಿಶ್ವವಿದ್ಯಾನಿಲಯದ ಟ್ರಿವೆಂಡ್ರಮ್ ಕೇಂದ್ರದಲ್ಲಿ ಪರೀಕ್ಷೆಗೆ ಕುಳಿತಾಗ  ಇಂಗ್ಲಿಷ್ ಸಾಹಿತ್ಯ ತೆಗೆದುಕೊಂಡ ನನ್ನಂಥ ಖಾಸಗಿಗಳು ಎಂಟು ಹತ್ತು ಮಂದಿ ಇದ್ದರು.
ಈ ಮನುಷ್ಯ ಪರೀಕ್ಷೆಗೆ ಕಟ್ಟುತ್ತಿದ್ದಾನೆಂದು ಗೊತ್ತಾದೊಡನೆ ಹೆಡ್ಮಾಸ್ಟರ್ ಮಹಾಶಯ ಕೆಲಸದ ಹೊರೆಯನ್ನು ಹೆಚ್ಚಿಸುತ್ತಿದ್ದ.  ರಜೆ ಬೇಕಾದಾಗ ಕೊಡದೆ ಸತಾಯಿಸುತ್ತಿದ್ದ. ಒಂದು ತಿಂಗಳ ಕಾಲವಾದರೂ ಒಂದೆಡೆ ಕುಳಿತು ಓದಬೇಕಲ್ಲ ಎಂದು  ಎಂ.ಎ.ಗೆ ಓದುವ ಸಂದರ್ಭದಲ್ಲಿ ನನ್ನ ಸರ್ವೀಸಿನಲ್ಲಿ ಮೊಟ್ಟ ಮೊದಲ ಸಲ ಒಂದು ತಿಂಗಳು ಮೆಡಿಕಲ್ ರಜೆ ಪಡೆದುಕೊಂಡು ಮನೆಯಲ್ಲಿದ್ದೆ. ರಜೆಯ ವಿಷಯದಲ್ಲಿ ಎಲ್ಲರೂ ಮಾಡುವುದನ್ನೇ ನಾನು ಕೂಡ ಮಾಡಬೇಕಾದ್ದು ಅನಿವಾರ್ಯವಾಗಿತ್ತು. ಆದರೆ ಹೆಡ್ಮಾಸ್ಟರ್ ರಾಂಶಿವ “ಇವನಿಗೆ ಅನಾರೋಗ್ಯವೇನೂ ಇಲ್ಲ, ಡಾಕ್ಟರಿಂದ ಸುಳ್ಳು ಸರ್ಟಿಫಿಕೇಟು ಮಾಡಿಸಿದ್ದಾನೆ, ಸರಕಾರಿ ಡಾಕ್ಟರಿಂದ ಸರ್ಟಿಫಿಕೇಟು ತರಲು ನಿರ್ದೇಶಿಸಬೇಕು” ಎಂದು ಮೇಲಧಿಕಾರಿಗೆ ದೂರು ಬರೆದು, ಯಾವತ್ತೂ ರಜೆ ಮಾಡಿರದ ನನ್ನನ್ನು ಪರೀಕ್ಷೆಗೆ  ಓದಲು ಮಾಡಿದ  ರಜೆಯನ್ನು ಅರ್ಧದಲ್ಲಿಯೇ ಬಿಟ್ಟು ಕೆಲಸಕ್ಕೆ ಹಾಜರಾಗುವಂತೆ ಮಾಡಿದ್ದ. ಇಂಥದೆಲ್ಲ ವಿವೇಕಾನಂದರಂಥ ಒಬ್ಬನೇ ಮಹಾನುಭಾವ, ಗಾಂಧಿಯಂಥ ಒಬ್ಬನೇ ಮಹಾತ್ಮ ಹುಟ್ಟಿದ  ದೇಶದಲ್ಲಿ ಮಾತ್ರ ನಡೆಯುತ್ತದೆ ಎಂಬುದಕ್ಕೆ ನಾನು ಹತ್ತು ಹಲವು ನಿದರ್ಶನಗಳನ್ನು ಕಂಡಿದ್ದೇನೆ. ಸುಳ್ಳು ಹೇಳಿ ಸ್ವರ್ಗಕ್ಕೆ ಹೋಗಬೇಕೋ, ಸತ್ಯ ಹೇಳಿ ನರಕದಲ್ಲಿ ಬೀಳಬೇಕೋ; ನಿರ್ಧರಿಸುವುದಾದರೂ ಹೇಗೆ
 
ನಾನು ಇಥಿಯೋಪಿಯಾಕ್ಕೆ ಹೋಗುವ ಸಂಧರ್ಭದಲ್ಲಿ, ಮದ್ರಾಸಿನಲ್ಲಿ ನನ್ನ ಸಂದರ್ಶನ ಮುಗಿದ ಬಳಿಕ. ‘‘ನಾನು ನಿಮ್ಮನ್ನು ಕೆಲವು ಪ್ರಶ್ನೆ ಕೇಳಬಹುದೆ ‘‘ ಎಂದೆ.  ಇಥಿಯೋಪಿಯಾ ಸರಕಾರದ ಡೈರೆಕ್ಟರ್ ಜನರಲ್ ಫಾರ್ ಎಜುಕೇಶನ್ ಆಗಿದ್ದ ಮಿಸಾಲೆ ಮಿಟಿಕು ಸಂತೋಷದಿಂದ ‘‘ಕೇಳಿ’’ ಎಂದ. ನಾನು ಅಲ್ಲಿನ ಹವೆ, ಶಿಕ್ಷಣ ಮಾಧ್ಯಮ, ನಮ್ಮ ಮಕ್ಕಳಿಗೆ ಇರುವ ಶಿಕ್ಷಣ ಸೌಲಭ್ಯ, ಔದ್ಯೋಗಿಕ ಸ್ಥಿತಿಗತಿ ಇತ್ಯಾದಿಗಳ ಬಗ್ಗೆ ಕೇಳಿದೆ.  ಆತ ನನ್ನ ಎಲ್ಲಾ ಪ್ರಶ್ನೆಗಳಿಗೂ ಸಮರ್ಪಕವಾಗಿ  ಉತ್ತರಿಸಿ, ಕಾಂಟ್ರಾಕ್ಟ್ ಫಾರ್ಮ್ ಕೊಟ್ಟು, ‘‘ನಿಮಗೆ ಒಪ್ಪಿಗೆಯಾದರೆ ನೀವು ಈಗಲೇ ಸಹಿ ಮಾಡಬಹುದು. ನಿಮಗೆ ನಮ್ಮ ದೇಶದಲ್ಲಿ ನಮ್ಮ ಜನಗಳಿಂದ ಏನೂ ತೊಂದರೆಯಾಗುವುದಿಲ್ಲ. ತೊಂದರೆ ಆದರೆ ನಿಮ್ಮವರಿಂದಲೇ’’ ಎಂದ. ‘‘ಏನು ತೊಂದರೆ’’ ನಾನು ಕುತೂಹಲದಿಂದ ಕೇಳಿದೆ. ‘‘ಅಂಥದೇನಿಲ್ಲ. ನೀವು ನಿಮ್ಮ ಕೆಲಸದಲ್ಲಿ ಇತರರಿಗಿಂತ ಹೆಚ್ಚ ಸಮರ್ಥರು ಎಂದಾದರೆ  ಸ್ವಲ್ಪ  ಕಿರುಕುಳ ಕೊಡುತ್ತಾರೆ’’ ಆತ ಮುಗುಳ್ನಗುತ್ತಾ ಹೇಳಿದ. ನಾನೂ ಮುಗುಳ್ನಕ್ಕೆ.  ಏನೂ ಹೇಳಲಿಲ್ಲ. ನಾನು ಹದಿನೇಳನೆಯ ವರ್ಷವಯಸ್ಸಿನಿಂದ ಅಂಥವರ ಜೊತೆಯೇ ಬೆಳೆದು ಬಂದವನು, ಮಾತ್ರವಲ್ಲ, ನಾನು ವಿವೇಕಾನಂದ ಮತ್ತು ಗಾಂಧಿಯ ದೇಶದವನು ಎಂದು ಮನಸ್ಸಿನಲ್ಲಿಯೇ ಹೇಳಿಕೊಂಡೆ.
 
60
 
ಬದಿಯಡ್ಕದಿಂದ ದುರುಳರ ಸಾಮ್ರಾಜ್ಯ ಬಿಟ್ಟು ಮನೆಯ ಹತ್ತಿರದ ಶಾಲೆಗೆ ಬಂದುದರಿಂದ ನನ್ನ ಸಮಸ್ಯೆಗಳು ಪರಿಹಾರವಾಗಲಿಲ್ಲ.  ಮನೆಯ ಆರ್ಥಿಕ ಸ್ಥಿತಿ ದಯನೀಯವಾಗಿಯೇ ಇತ್ತು. ಹೆಡ್ಮಾಸ್ತರಿಕೆಯ ಹೆಚ್ಚುವರಿ ಕೆಲಸದಿಂದಾಗಿ ನನಗೆ ಒಂದು ವಾರದಲ್ಲಿ ಹೆಚ್ಚೆಂದರೆ ಒಟ್ಟು  ಹತ್ತು   ಗಂಟೆಗಳ ಕಾಲ ಓದಲು ಸಿಗುತ್ತಿತ್ತು. ಆದರೆ ಸೀಮೆಯೇಣ್ಣೆಯ ಅಭಾವವಿರಲಿಲ್ಲವಾದ್ದರಿಂದ ರಾತ್ರಿ ಕಣ್ಣು ನೋಯುವ ವರೆಗೆ ಲ್ಯಾಂಪಿನ ಬೆಳಕಿನಲ್ಲಿ ಓದಲು ಅವಕಾಶವಾಗಿತ್ತು.  ಕಾಸರಗೋಡು ಕಾಲೇಜಿನ ವಿದ್ಯಾರ್ಥಿಗಳ ಪರಿಚಯ ಮಾಡಿಕೊಂಡು ಪೀಯೂಸೀಯ ಹಳೆಯ ಪಠ್ಯಪುಸ್ತಕಗಳನ್ನು  ಅರ್ಧ ಬೆಲೆಗೆ ಪಡೆದು ಓದು ಆರಂಭಿಸಿದೆ.
 
ಪೀಯೂಸೀಯಾಯಿತು. ಎರಡನೇ ವರ್ಷ ಬಿ.ಎ.ಪರೀಕ್ಷೆಯಾಯಿತು. ಅದೇ  ವರ್ಷ ಜೂನಿನಲ್ಲಿ  ಕೇರಳ ಸರಕಾರ ಪ್ರೈಮರಿ ಶಾಲೆಯ ಮೂರನೆಯ ತರಗತಿಗೆ   ಡೈರೆಕ್ಟ್  ಮೆಥಡ್ನಲ್ಲಿ ಇಂಗ್ಲಿಷ್  ಕಲಿಸುವ ಪ್ರಯೋಗ ಆರಂಭಿಸಿತು. ಕೆಲವು ಅಧ್ಯಾಪಕರನ್ನು ಆಯ್ಕೆ ಮಾಡಿ ಹತ್ತು ದಿನಗಳ ವಿಶೇಷ ತರಬೇತಿಗೆ ಕಳಿಸಿತು. ನಾನೂ ಅದರಲ್ಲೊಬ್ಬ.
 
ನನಗೆ ಇಂಗ್ಲಿಷ್ ಫೊನೆಟಿಕ್ಸ್ನಲ್ಲಿ(ಉಚ್ಚಾರಶಾಸ್ತ್ರ) ಆಸಕ್ತಿಯುಂಟಾದ್ದು ಹಾಗೆ. ತರಬೇತಿ ಮುಗಿದೊಡನೆ ಹತ್ತಿರದ  ಒಂದು  ಹಯರ್ ಪ್ರೈಮರಿ ಶಾಲೆಯ ಮೂರನೇ ತರಗತಿಯಲ್ಲಿ  ಡೈರೆಕ್ಟ್ ಮೆಥಡ್ ಇಂಗ್ಲಿಷ್ ಕಲಿಕೆಯ ಪ್ರಯೋಗಕ್ಕಾಗಿ ನನ್ನನ್ನು ಟ್ರಾನ್ಸ್ಫರ್ ಮಾಡಲಾಯಿತು. ಹಾಗಾಗಿ ನಾನು ಎಂಟು ವರ್ಷಗಳ ಹಿಂದೆ ಅಧ್ಯಾಪಕ ತರಬೇತಿ ಪಡೆದ ಮಾಯಿಪ್ಪಾಡಿ ತರಬೇತಿ ಶಾಲೆಯ ಮೋಡೆಲ್ ಹಯರ್  ಪ್ರೈಮರಿ ಶಾಲೆಯಲ್ಲಿ ಅಧ್ಯಾಪಕನಾದೆ. ತರಬೇತಿ ಶಾಲೆಯೀಗ ಪೂರ್ತಿ ಬದಲಾಗಿತ್ತು. ಐದು ವರ್ಷಗಳ ಹಿಂದೆಯೇ ಕೇರಳ ಸರಕಾರ ಅದನ್ನು  ನಾನ್ಬೇಸಿಕ್ ಆಗಿ ಬದಲಾಯಿಸಿ,  ಏಕಲಿಂಗೀ  ಶಾಲೆಯನ್ನು  ದ್ವಿಲಿಂಗೀ ಶಾಲೆಯಾಗಿ ಬದಲಾಯಿಸಿತ್ತು. ಗಾಂಧಿಜಿಯ ಬುನಾದಿ ಶಿಕ್ಷಣ ಬುನಾದಿ ಸೇರಿತ್ತು. ಹತ್ತು ಹದಿನೈದು ಮಂದಿ ನನ್ಗಳೂ  ಅಲ್ಲಿ  ಶಿಕ್ಷಕ ತರಬೇತಿ  ವಿದ್ಯಾರ್ಥಿಗಳಾಗಿದ್ದುದನ್ನು ನೋಡಿದೆ. ರಾಮಕೃಷ್ಣ ಶೆಟ್ಟರನ್ನು  ಜಿಲ್ಲಾ  ವಿದ್ಯಾಧಿಕಾರಿಯ  ಪರ್ಸನಲ್ ಅಸಿಸ್ಟೆಂಟಾಗಿ ನೇಮಿಸಲಾಗಿತ್ತು.  ಏಳು ವರ್ಷಗಳಲ್ಲಿ  ಹಳೆಯ ಕಲ್ಲು ಮಣ್ಣು ಮತ್ತು ಹಳೆಯ  ಆಕಾಶದ ಹೊರತು ಉಳಿದ ಎಲ್ಲವೂ ಮಲೆಯಾಳಮಯವಾಗಿತ್ತು.
 
ಅಲ್ಲಿ  ನನ್ನ ಸರಕಾರೀ  ಶೈಕ್ಷಣಿಕ  ಪ್ರಯೋಗಕ್ಕೆ ನಾಲ್ಕು ತಿಂಗಳಾದೊಡನೆ ಅದೇ  ಪ್ರಯೋಗಕ್ಕಾಗಿ  ಪುನಃ ತುಸು ದೂರದ ಇನ್ನೊಂದು ಶಾಲೆಗೆ ವರ್ಗಾವಣೆಯಾಯಿತು. ಅಷ್ಟರಲ್ಲಿ ವರ್ಷ ಮುಗಿಯುತ್ತಾ ಬಂತು. ಬಿ.ಎ. ತೃತೀಯ ವರ್ಷದ ಪರೀಕ್ಷೆ  ಮುಗಿಸಿದೆ. ಈ ಮಧ್ಯೆ ನನ್ನ ಬರವಣಿಗೆಯ ಹವ್ಯಾಸ ಮುಂದರಿದಿತ್ತು.  ಆಗಾಗ ಪತ್ರಿಕೆಗಳಲ್ಲಿ ನನ್ನ  ನಗೆ ಬರಹಗಳು, ಕವಿತೆಗಳು ಪ್ರಕಟವಾಗುತ್ತಿದ್ದುವು. ವರ್ಷದ ಕೊನೆಯಲ್ಲಿ  ಶಾಲೆಯ ಇನ್ಸ್ಪೆಕ್ಷನಿಗೆ ಬಂದ  ಅಸಿಸ್ಟಂಟ್ ಎಜುಕೇಶನಲ್ ಆಫೀಸರ್ ‘ಅರ್ಜಿ ಬರೆದುಕೊಡಿ; ಜೂನಿನಲ್ಲಿ ಮನೆಗೆ ಇನ್ನೂ ಹತ್ತಿರದ ಶಾಲೆಗೆ ಟ್ರಾನ್ಸ್ಫರ್ ಕೊಡುತ್ತೇನೆ’ ಎಂದಾಗ, ಮನೆಗೆ ಇನ್ನೂ  ಅರ್ಧ ಮೈಲಿ ಹತ್ತಿರದ ಶಾಲೆಗೆ ಹೋಗಿ ಏನಾಗಬೇಕೆಂದೆನಿಸಿದರೂ ಅದು ನನ್ನ ಪ್ರೀತಿಯ ಕೂಡ್ಲು ಪಂಚಾಯತ್ ಬೋರ್ಡ್ ಲೈಬ್ರರಿಗೆ ಹತ್ತಿರವಿದೆ  ಎಂಬ ಕಾರಣದಿಂದ ಅರ್ಜಿ ಬರೆದು ಕೊಟ್ಟೆ. ಲೈಬ್ರೇರಿಯನ್ ಆಗಿದ್ದ ಕುಂಞಿರಾಮನ ಮೇಲೂ ನನಗೆ ಪುಸ್ತಕದ ಮೇಲಿರುವಷ್ಟೇ ಪ್ರೀತಿ. ಅವನು  ಮತ್ತು ನಾನು ಎಂಟನೆಯ ದರ್ಜೆಯಲ್ಲಿ  ಒಂದೇ ಬೆಂಚಿನಲ್ಲಿ ಕುಳಿತವರು.
‘ನಿಮ್ಮ  ಪರೀಕ್ಷೆ ಮುಗಿದ ಮೇಲೆ ಒಮ್ಮೆ ಆಫೀಸಿಗೆ ಬನ್ನಿ, ಒಂದು ಭಾನುವಾರ ಬನ್ನಿ , ಮಾತಾಡೋಣ. ನಾನು ಆಫೀಸಿನಲ್ಲೇ ಇರುತ್ತೇನೆ’ ಎಂದು  ಎಜುಕೇಶನಲ್ ಆಫೀಸರ್ ಮಹಮ್ಮದ್ ಸಾಹಿಬ್ ಹೇಳಿದ್ದರಿಂದ, ಪರೀಕ್ಷೆ  ಮುಗಿದ  ಬಳಿಕ, ಒಂದು ಭಾನುವಾರ ಹೋದೆ. ಆ ಆಫೀಸನ್ನು ನಾನು ನೋಡುವುದು ಅದೇ ಮೊದಲಾಗಿತ್ತು. ಅದು ಒಂದು ಮಹಡಿಯ ಮೇಲೆ ಇತ್ತು.  ಆತನ ಕುಟುಂಬ ತಲಚೇರಿಯಲ್ಲಿದ್ದು, ಅಲ್ಲೇ ಆಫೀಸು ಕಟ್ಟಡಕ್ಕೆ ಹೊಂದಿಕೊಂಡಿದ್ದ ಚಿಕ್ಕ ಮನೆಯೊಂದರಲ್ಲಿ ಒಬ್ಬನೇ ವಾಸವಾಗಿದ್ದ. ಮನೆ ಹೊಕ್ಕೊಡನೆ ಬಲವಾದ ಅತ್ತರಿನ ವಾಸನೆ ಮೂಗಿಗೆ ಬಡಿಯಿತು. ಆತ ಆಗಷ್ಟೇ ಪ್ರಾರ್ಥನೆ ಮುಗಿಸಿ ಚಾದರವನ್ನು  ಮಡಚುತ್ತಾ ನನ್ನನ್ನು  ಆದರದಿಂದ ಸ್ವಾಗತಿಸಿ ಕುಳಿತುಕೊಳ್ಳಲು ಹೇಳಿದ. ನಾನು  ಆತ ತೋರಿಸಿದ ಸೋಫಾದಲ್ಲಿ  ಕುಳಿತೆ. ಆತ ಹಾಲು ಹಣ್ಣು  ತಂದಿತ್ತು ಬಹಳ ಸ್ನೇಹದಿಂದ ಮಾತಾಡಿಸಿದ. ಸುಮಾರು ಐವತ್ತರ ಹರೆಯದ ವ್ಯಕ್ತಿ  ಆತನ ಸತ್ಕಾರ ನನಗೆ ತುಸು ಅತಿಶಯದ್ದಾಗಿ ತೋರಿತು. ಆತನ ಮುಖ ನೋಡಿದಾಗ ಏನೋ ಸಂದೇಹವುಂಟಾಗತೊಡಗಿತು. ಆತ ಬಂದು ಸೋಫಾದಲ್ಲಿ  ನನ್ನ  ಬಳಿ ಕುಳಿತಾಗ  ಸಂದೇಹ  ತೊಲಗಿ ವಿಷಯ ಸ್ಪಷ್ಟವಾಯಿತು. ಆತನ ಕೈಗಳ ಸೂಕ್ಷ್ಮವಾದ ನಡುಕವನ್ನು ನಾನು ಗಮನಿಸಿದೆ. ಏಳಲನುವಾದೆ. ಆತ ನನ್ನನ್ನು ಬಲವಾಗಿ ಅಪ್ಪಿಕೊಂಡು ನನ್ನ ತೊಡೆಯ ಮೇಲೆ ಕೈಯಿರಿಸಿದ. ನಾನು ಆತನನ್ನು  ನಯವಾಗಿ ತಳ್ಳಿ `ನಾನು ಇದನ್ನು ಇಷ್ಟಪಡುವುದಿಲ್ಲ’ ಎಂದು ಮೃದುವಾಗಿ ಇಂಗ್ಲಿಷಿನಲ್ಲಿ ಹೇಳಿ ಎದ್ದು ನಿಂತೆ. ಆತ ಅಪ್ರತಿಭನಾದರೂ, ಆಗಲಿ `ಪರವಾಗಿಲ’್ಲ ಎಂದು ಸುಧಾರಿಸಿಕೊಂಡ. ನಾನು `ಹೋಗುತ್ತೇನೆ’ ಎಂದು ಹೇಳಿ ಹೊರಬಂದೆ.
ನನಗೆ ಟ್ರಾನ್ಸ್ಫರ್ ಸಿಗದಿದ್ದರೂ ಪರವಾಗಿಲ್ಲ.  ನನ್ನ ಅರ್ಜಿಯನ್ನೇ  ಆಧಾರವಾಗಿಟ್ಟುಕೊಂಡು ಎಲ್ಲಾದರೂ ದೂರದ ನರಕಕ್ಕೆ ಕಳಿಸದಿದ್ದರೆ ಸಾಕು ಎಂದುಕೊಂಡೆ. ಆದರೆ ಹಾಗಾಗಲಿಲ್ಲ.  ಜೂನಿನಲ್ಲಿ ನಾನು ಅಪೇಕ್ಷಿಸಿದ, ಮನೆಗೂ ಹತ್ತಿರದ ಪಂಚಾಯತು ಬೋರ್ಡಿಗೂ ಹತ್ತಿರದ ಶಾಲೆಗೆ ಟ್ರಾನ್ಸ್ಫರ್ ಆಯಿತು. ಆದರೆ ಎರಡೇ ತಿಂಗಳು. ಬಿ.ಎ.ಯ ಫಲಿತಾಂಶ ಬಂತು. ಫಲಿತಾಂಶವನ್ನು ಡಿಪಾರ್ಟ್ಮೆಂಟಿಗೆ ತಿಳಿಸಿದ  ಹತ್ತೇ ದಿನಗಳೊಳಗೆ ಭಡ್ತಿ ನೀಡಿ ಮನೆಗೆ ದೂರದ ಮಂಗಲಪಾಡಿ ಎಂಬಲ್ಲಿದ್ದ  ಹೈಸ್ಕೂಲಿಗೆ ಕಳಿಸಿದರು. ಏನು  ಪ್ರಯೋಜನ ಸಂಬಳದಲ್ಲಿ   ಇಪ್ಪತ್ತು  ರೂಪಾಯಿ ಜಾಸ್ತಿ ಅಷ್ಟೆ. ಆದರೆ ಮನೆಯಿಂದ ದೂರವಾದ್ದರಿಂದ ಅಲ್ಲೇ ವಾಸ ಮಾಡಬೇಕಾಗಿತ್ತು. ಸಂಬಳದ ಹೆಚ್ಚಿನ ಭಾಗವನ್ನು ಊಟಕ್ಕೆ ಮತ್ತು ಕೋಣೆಯ ಬಾಡಿಗೆಗೆ ವ್ಯಯಿಸಬೇಕಾಗಿತ್ತು. ಆದರೆ ಅಲ್ಲಿಯೂ ಒಂದೇ ತಿಂಗಳು. ಬಿ. ಎಡ್. ಟ್ರೈನಿಂಗಿಗೆ ತಲಚೇರಿ ಗವರ್ನ್ಮೆಂಟ್ ಟ್ರೈನಿಂಗ್ ಕಾಲೇಜಿಗೆ ಹೋಗಲು ಆದೇಶ ಬಂತು.
ಅಲ್ಲಿಂದ ಆರಂಭವಾಯಿತು  ನನ್ನ ಬದುಕಿನ ನಿಜವಾದ ನೋವು.  ಟ್ರೈನಿಂಗಿನ ಅವಧಿಯಲ್ಲಿ  ಸಂಬಳ ಇಲ್ಲ.  ತಿಂಗಳಿಗೆ  ಐವತ್ತು  ರುಪಾಯಿ ಸ್ಟೆ ೖಪೆಂಡ್  ಮಾತ್ರ! ಅಷ್ಟೇ ಅಲ್ಲ, ಕಾಲೇಜು ಫೀಸು ಮತ್ತು  ಪರೀಕ್ಷೆಯ ಶುಲ್ಕ ನಾನೇ ತುಂಬಬೇಕು! ಹತ್ತು ವರ್ಷ ಸರ್ವೀಸಾಗಿದ್ದರೆ ಪೂರ್ಣ ಸಂಬಳ ಎಂದು ಆರ್ಡರಿನಲ್ಲಿತ್ತು. ಅದಕ್ಕೆ  ಇನ್ನೂ  ಎರಡು ವರ್ಷ ಕಾಯಬೇಕಾಗಿತ್ತು. ಬೇಗ ಬೇಗನೆ ಪರೀಕ್ಷೆಗಳನ್ನು ಪಾಸು ಮಾಡಿದ್ದೇ ತಪ್ಪಾಗಿತ್ತು! ಎಂಥ ಕಾನೂನು! ದರಿದ್ರ ದೇಶಕ್ಕೆ ತಕ್ಕ ದರಿದ್ರ ಕಾನೂನು ಎಂದುಕೊಳ್ಳುತ್ತಾ ಕಾಲೆಳೆದುಕೊಂಡು ಮನೆಗೆ ಹೊರಟೆ.  ಮಂಗಲಪಾಡಿ ಹೈಸ್ಕೂಲಿನಲ್ಲಿ ಒಂದೇ ತಿಂಗಳು ಪಾಠ ಮಾಡಿದ್ದಕ್ಕೆ  ಮಕ್ಕಳು ಅಳುತ್ತಳುತ್ತಾ  ವಿದಾಯ ಹೇಳಿದ್ದು, ಅಧ್ಯಾಪಕರು ಭರ್ಜರಿ ಟೀ ಪಾರ್ಟಿ ಏರ್ಪಡಿಸಿ ಪ್ರೀತಿ ಮತ್ತು ಕಣ್ಣೀರಿಂದ ಬೀಳ್ಕೊಟ್ಟದ್ದು ಕನಸಿನಲ್ಲಿ ಎಂಬಂತಾಗಿತ್ತು! ನನ್ನ ಕಣ್ಣಲ್ಲಿಯೂ  ಯಾವುದಕ್ಕೆಂದರಿಯದ ಕಣ್ಣೀರು!  ತಲಚೇರಿಯಲ್ಲಿ ನನ್ನ ಬದುಕು ಆರಂಭಗೊಳ್ಳಲು ಕನಿಷ್ಠ  ನೂರು ರೂಪಾಯಿಯಾದರೂ ಅಗತ್ಯವಿತ್ತು. ನನ್ನಲ್ಲಿ  ನಲ್ವತ್ತು ರೂಪಾಯಿ ಮಾತ್ರ ಇತ್ತು. ಅಡಿಯ ಮುಂದಿಡೆ ನರಕ, ಅಡಿಯ ಹಿಂದಿಡೆ ನರಕ ಎಂದನಿಸಿತು.
 
ಅಮ್ಮನಿಗೆ ಪರಿಸ್ಥಿತಿ ವಿವರಿಸಿ,  ಟ್ರೈನಿಂಗ್ ಎಪ್ರಿಲ್ ವರೆಗಿರುತ್ತದೆ. ಏನು ಮಾಡುವುದು ಎಂದು ಕೇಳಿದೆ.  ನಿನ್ನದು ನೀನು ನೋಡಿಕೊ.  ಇಲ್ಲಿಯ ಬಗ್ಗೆ ಯೋಚಿಸಬೇಡ ಹೇಗಾದರೂ ಆಗುತ್ತದೆ ಎಂದು ಅಮ್ಮ ಹೇಳಿದಳು.  ಹೇಗೆ ಹೇಗಾದರೂ ಆಗುವುದು  ಅಮ್ಮನಲ್ಲಿದ್ದುದು ಆ ಧೈರ್ಯ ಮಾತ್ರ.  ಶಾಲೆಗೆ ಹೋಗುತ್ತಿರುವ ನಾಲ್ಕು ಮಕ್ಕಳು. ಮಳೆಯ ಕೃಪೆ  ಇನ್ನೂ  ಒಂದು ತಿಂಗಳಿದ್ದರೆ, ಗದ್ದೆಯಲ್ಲಿರುವ ಪೈರು ಸೆಪ್ಟೆಂಬರದಲ್ಲಿ  ಅಂಗಳಕ್ಕೆ ಬರಬಹುದು. ಅದರಿಂದ ಬಂದ ಅಕ್ಕಿಯಲ್ಲಿ  ಜನವರಿ ಫೆಬ್ರವರಿ ತನಕ ಅನ್ನದ ವ್ಯವಸ್ಥೆಯೊಂದಾಗುತ್ತದೆ ಎಂಬ ವಿಶ್ವಾಸವಿತ್ತು. ಮಾರ್ಚ್ ಎಪ್ರಿಲಿನಲ್ಲಿ  ನೂರು-ನೂರೈವತ್ತು  ಕಿಲೊ ಗೇರುಬೀಜದ ಕೊಯಿಲಿನಿಂದ ಸಿಗುವ ಹಣದಿಂದ ದಿನಸಿಗಳ ಮೇಲಿನ ಸಾಲವನ್ನು ತೀರಿಸಬಹುದು ಎಂದು ಅಮ್ಮ ಮತ್ತು ನಾನು  ಲೆಕ್ಕ ಹಾಕಿದೆವು. ಅಮ್ಮ  ಇತರರ  ಹೊಲಗದ್ದೆಗಳಲ್ಲಿ ಕೂಲಿನಾಲಿ ಮಾಡುತ್ತೇನೆ ಎಂದಳು. ಆದರೆ ಈಗ ಅಂಗಡಿಯಿಂದ ಅಕ್ಕಿ ಮತ್ತು ಇತರ ಸಾಮಗ್ರಿಗಳನ್ನು ತರಬೇಕು. ಅದಕ್ಕೆ ಹಣವಿಲ್ಲ. ಬೇರೆ ಹುಟ್ಟುವಳಿಯೇನೂ ಇಲ್ಲ. ನಮ್ಮ ಹೊಲದಲ್ಲಿ ಏತದಿಂದ ನೀರೆಳೆದು ಹಾಕಿ ಕಾಯಿಪಲ್ಲೆಗಳಿಂದಾರಂಭವಾಗಿ ಏನೆಲ್ಲ ಬೆಳೆಯಲು ಸಾಧ್ಯವೋ ಅದನ್ನು ಅಮ್ಮ ಬೆಳೆದೇ ಬೆಳೆಯುತ್ತಾಳೆ ಎಂದು ಗೊತ್ತಿತ್ತು. ಅವಳ ಆರೋಗ್ಯ ಯಾವತ್ತೂ ಕೆಟ್ಟಿರಲಿಲ್ಲ. ಅದೇ ನಾವು ಐದು ಮಕ್ಕಳ ಸೌಭಾಗ್ಯ.
 
ಅಂತೂ ಮನೆಯಲ್ಲಿ ಕುಳಿತರೆ ಏನೂ ಆಗುವುದಿಲ್ಲ ಎಂದುಕೊಂಡು ಮರುದಿನ ಬೆಳಿಗ್ಗೆ  ಒಂದು ಚೀಲದಲ್ಲಿ ಇದ್ದ ಬಟ್ಟೆಬರೆ ತುಂಬಿಕೊಂಡು ಮನೆಯಿಂದ ಹೊರಡಲು ನಿರ್ಧರಿಸಿ, ಇಷ್ಟರ ತನಕ ಸಾಲ ಮಾಡದ ದಿನಸಿ ಅಂಗಡಿಯ ಯಜಮಾನ ಶೆಣೈಗೆ ನನ್ನ ಮತ್ತು ನನ್ನ ಮನೆಯ ಸದ್ಯದ ಪರಿಸ್ಥಿತಿಯನ್ನು ವಿವರಿಸಿ, ನನ್ನ ತಮ್ಮ ಗಣೇಶ ಬಂದು ಮನೆಗೆ ಬೇಕಾದುದನ್ನು ಕೇಳುತ್ತಾನೆ ದಯವಿಟ್ಟು ಕೊಡಿ.  ಸಾಧ್ಯವಾದಷ್ಟು  ಬೇಗನೆ  ಸಾಲ ತೀರಿಸುತ್ತೇನೆ  ಎನ್ನಬೇಕಾದರೆ ಹೃದಯ ಬಾಯಿಗೆ ಬಂತು. ಮಹನೀಯ  ಒಪ್ಪಿಕೊಂಡ.  ಮುಂದಕ್ಕಡಿಯಿಟ್ಟೆ.
 
ಕಾಸರಗೋಡು ಪಟ್ಟಣದಲ್ಲಿ  ಎಂಟು ವರ್ಷಗಳಿಂದ ನನ್ನ  ಪರಿಚಯವಿದ್ದ, ನನ್ನ ತಂದೆಯನ್ನೂ ಚೆನ್ನಾಗಿ ಗೊತ್ತಿದ್ದ  ಶ್ರೀಮಂತರೊಬ್ಬರಿದ್ದರು. ಬ್ರಿಟಿಷರ ಕಾಲದಲ್ಲಿ  ಬೆಂಚ್ ಮ್ಯಾಜಿಸ್ಟ್ರೕಟ್ ಎಂಬ ಹುದ್ದೆಯಲ್ಲಿದ್ದವರು ರಿಟೈರಾದ ಬಳಿಕ  ಕಾಸರಗೋಡು ಪಟ್ಟಣದಲ್ಲಿ  ಮನೆಯ ಪಕ್ಕದಲ್ಲಿಯೇ ಒಂದು ಟೈಪ್ರೈಟಿಂಗ್ ಶಾಪ್ನಲ್ಲಿ ತಮ್ಮ ನಿವೃತ್ತಿ ಜೀವನವನ್ನು ಆರಾಮವಾಗಿ ಕಳೆಯುತ್ತಿದ್ದರು. ಇಬ್ಬರು ಗಂಡು ಮಕ್ಕಳು ತುಂಬಾ ಓದಿ ಒಳ್ಳೆಯ ಉದ್ಯೋಗದಲ್ಲಿದ್ದರು. ಇನ್ನೊಬ್ಬ ಮಗ  ಅಂಗಡಿಯಲ್ಲಿ  ತಂದೆಯಿಲ್ಲದಾಗ  ಟೈಪ್ ಮಾಡುತ್ತಾ  ತಂದೆಯೊಂದಿಗಿದ್ದ. ಅಷ್ಟು ವರ್ಷ ನನ್ನ ಪರೀಕ್ಷೆಯ ಫಾರ್ಮು ತುಂಬುವುದಕ್ಕೆ, ಕನ್ನಡದಲ್ಲಿದ್ದ  ನನ್ನ ಅರ್ಜಿ ಅಹವಾಲುಗಳನ್ನು ಇಂಗ್ಲಿಷಿನಲ್ಲಿ ಸಾದರಪಡಿಸುವುದಕ್ಕೆ ನೆರವಾಗಿದ್ದ  ಅವರಿಗೆ ನನ್ನ ಮೇಲೆ ಸದ್ಭಾವನೆ ಮಾತ್ರವಲ್ಲ, ನಾನು ಮನೆಯಲ್ಲೇ ಓದಿ ಪರೀಕ್ಷೆಗಳನ್ನು ಪಾಸುಮಾಡಿದ ಬಗ್ಗೆ ತುಂಬಾ ಮೆಚ್ಚುಗೆ ಇತ್ತು. ಅವರು ತುಂಬಾ ಹಿರಿಯರು ಮತ್ತು ಹೆಚ್ಚು ತಿಳಿದವರು. ಬ್ರಿಟಿಷರ ಕಾಲದಲ್ಲಿ  ಇಂಟರ್ಮೀಡಿಯೇಟ್ ಮಾಡಿದ್ದು,  ಚೆನ್ನಾಗಿ ಇಂಗ್ಲಿಷ್ ಬಲ್ಲವರಾಗಿದ್ದರು. ಆದ್ದರಿಂದ ಎಂಟು ವರ್ಷಗಳಲ್ಲಿ ಅವರ ಸಂಪರ್ಕದಿಂದ ನಾನು ಹಲವು ವಿಷಯಗಳನ್ನು ಮುಖ್ಯವಾಗಿ  ಪತ್ರ ವ್ಯವಹಾರದ ಇಂಗ್ಲಿಷ್ ಭಾಷಾ ಪ್ರಯೋಗಗಳ ಬಗ್ಗೆ  ಕಲಿತುಕೊಂಡಿದ್ದೆ.  ಮೊತ್ತ ಮೊದಲ ಬಾರಿಗೆ ಅವರಿಂದ ಐವತ್ತು ರೂಪಾಯಿ ಸಾಲ ಸಿಗಬಹುದೆಂಬ ಬಗ್ಗೆ ನನಗೆ ಸಂಶಯವೇ ಇರಲಿಲ್ಲ.
ನಾನು ಪರಿಸ್ಥಿತಿಯನ್ನು ವಿವರಿಸಿ, ಕಾಲೇಜಿಗೆ ಹೋಗದಿರುವಂತಿಲ್ಲ ಹೊರಟು ಬಂದಿದ್ದೇನೆ. ದಯಮಾಡಿ  ಐವತ್ತು ರೂಪಾಯಿ ಸಾಲ ಕೊಡಿ ಅಂದೆ. ‘‘ನನ್ನ ಹತ್ತಿರ ಹಣ ಇಲ್ಲವಲ್ಲಾ’’ ಅವರೆಂದರು.  ನನ್ನ ಅರ್ಧ ಪ್ರಾಣ ಹಾರಿಹೋದಂತೆನಿಸಿತು. ನಾಲಗೆ ನಿರ್ಬಲವಾಯಿತು. ಕಾಲುಗಳು ನಿಜವಾಗಿಯೂ ನಡುಗತೊಡಗಿದವು. ನಿಧಾನವಾಗಿ  ಕುಳಿತಲ್ಲಿಂದ ಎದ್ದೆ. ಅವರ ಗೋಡೆ ಗಡಿಯಾರ ಟ್ರೈನಿಗೆ ಇನ್ನು ಒಂದು ಗಂಟೆ ಇದೆ ಎಂದಿತು.   ಮನೆಯಿಂದ ಹೊರಬಂದೆ. ದೇಹದೊಳಗೆ ಕೂಡ ಏನೋ ನಡುಕ.   ಮನಸ್ಸಿನಲ್ಲಿ ಮುಂದೆ ಏನು ಎಂಬ ಪ್ರಶ್ನೆ. ಬದುಕಿ ಉಳಿಯುವ ಆಸೆ ಒಂದು ಕ್ಷಣ ಇಲ್ಲದಾಯಿತು.
ನಾಲ್ಕು ವರ್ಷಗಳ ಹಿಂದೆ ಕಾಸರಗೋಡು ಸರಕಾರಿ ಕಾಲೇಜಿನಲ್ಲಿ  ಪೀಯೂಸೀ ಪರೀಕ್ಷೆಗೆ ಕುಳಿತುಕೊಳ್ಳಲು ನನಗೆ ಹತ್ತು ದಿನಗಳ ಅವಧಿಗೆ ವಾಸ್ತವಕ್ಕೊಂದು ಜಾಗ ಬೇಕಾಗಿತ್ತು. ಹೋಟೆಲೂಟವೇನೊ ಅನಿವಾರ್ಯವಾಗಿತ್ತು.  ಆದರೆ  ಹೋಟೆಲು ಕೋಣೆಯಲ್ಲಿರುವ ಸಾಮಥ್ರ್ಯ ಇರಲಿಲ್ಲ.  ಆಗ ನನ್ನ ಪರಿಚಯದವರೊಬ್ಬರು ಭಾಸ್ಕರ ರಾವ್ ಎಂಬ ಒಬ್ಬರು ಆಭರಣದಂಗಡಿಯ ಮಾಲಿಕರಾದ ಶ್ರೀಮಂತರ ಮನೆಗೆ ನನ್ನನ್ನು  ಕರೆದುಕೊಂಡು ಹೋಗಿದ್ದರು. ಅವರ ಮನೆಗೆ ಹೊಂದಿಕೊಂಡು ಪ್ರತ್ಯೇಕವಾಗಿ ಇದ್ದ  ಮಹಡಿಯಲ್ಲಿದ್ದ  ಒಂಟಿ ಕೋಣೆ ಖಾಲಿಯಿತ್ತು. ಅದನ್ನು ಅವರು ನನಗೆ ಕೊಡಲು ಒಪ್ಪಿಕೊಂಡರು. ಅವರ ಮಗನೂ ಪೀಯೂಸೀ ವಿದ್ಯಾರ್ಥಿಯಾಗಿದ್ದು  ನಾವು ಆ ದಿನದಿಂದಲೇ ಸ್ನೇಹಿತರಾದೆವು. ಇಬ್ಬರೂ ಒಟ್ಟಿಗೇ ಹೋಗಿ ಕಾಸರಗೋಡಿನ ಕಾಲೇಜಿನಲ್ಲಿ ಪರೀಕ್ಷೆಗೆ ಕೂತೆವು. ಆ ಸಲ ಮಾತ್ರ ಅವರು ನನ್ನಿಂದ ಕೋಣೆಯ ಒಟ್ಟು ಬಾಡಿಗೆ ಐದು ರೂಪಾಯಿ ತೆಗೆದುಕೊಂಡರು. ಆ ಮೇಲೆ ಎರಡು ವರ್ಷದ ನಂತರ ನಾನು ದ್ವಿತೀಯ ಬಿ.ಎ. ಪರೀಕ್ಷೆ  ಕೂಡ ಅದೇ ಕೋಣೆಯಲ್ಲಿ ವಾಸವಾಗಿದ್ದೆ. ಆಗ ಭಾಸ್ಕರ ರಾಯರು ನನ್ನಿಂದ ಹಣ ತೆಗೆದುಕೊಳ್ಳಲಿಲ್ಲ. ಅವರ ಮಗ ಶ್ರೀಪಾದ ಮತ್ತು ನಾನು ಒಟ್ಟಿಗೇ  ಡಿಗ್ರಿ ಪರೀಕ್ಷೆ  ಮುಗಿಸಿದ್ದೆವು. ಶ್ರೀಪಾದನದು ಗಣಿತ  ಬಿ.ಎಸ್ಸಿ. ಎಂಬತ್ತೈದು ಪರ್ಸೆಂಟು ಪಡೆದಿದ್ದ. ಆದರೆ, ‘ದೂರ ಹೋಗುವುದು ಬೇಡ.  ಊರಲ್ಲೇ ಇರಬೇಕು, ಎಂ.ಬಿ.ಬಿ.ಎಸ್. ಮಾಡು’ ಎಂದು ತಂದೆ ಬಲವಂತ ಮಾಡುತ್ತಿದ್ದುದರಿಂದಾಗಿ, ಎಂಬಿ.ಬಿ.ಎಸ್. ಮಾಡುವವನಿದ್ದ.  ನಾನು ಇಕಾನಾಮಿಕ್ಸ್ ಬಿಏ. ಮುಗಿಸಿ ಕಾವಲಿಯಿಂದ ಜಾರಿ ಉರಿಯುವ ಬೆಂಕಿಗೆ ಬಿದ್ದಿದ್ದೆ. ನಾನು ನನ್ನ  ಆ ಹೊತ್ತಿನ  ಪರಿಸ್ಥಿತಿಯನ್ನು  ಭಾಸ್ಕರ ರಾಯರಿಗೆ ತಿಳಿಸಿದೆ. ನೂರು ರೂಪಾಯಿ ಕೇಳಲು ಧೈರ್ಯವಾಗಲಿಲ್ಲ.  ಐವತ್ತು ರೂಪಾಯಿ ಕೇಳಿದೆ. ಅವರು ತಕ್ಷಣ ಹೆಂಡತಿಯನ್ನು  ಕರೆದು ಐವತ್ತು ರೂಪಾಯಿ ತಂದುಕೊಡಲು ಹೇಳಿದರು. ಶ್ರೀಪಾದನ ಅಮ್ಮನಿಗೆ ಯಾರನ್ನೇ ಆಗಲಿ, ಮನೆಗೆ ಬಂದವರಿಗೆ  ಕಾಫಿ ತಿಂಡಿ ಕೊಡದೆ ಕಳಿಸಲು ಗೊತ್ತೇ  ಇರಲಿಲ್ಲ. ಅವರು ಕೊಟ್ಟ  ಕಾಫಿ ತಿಂಡಿ ಮುಗಿಸಿ, ಒಂಬತ್ತು  ತಿಂಗಳು ಬದುಕಿ ಉಳಿಯಲು ಸಾಧ್ಯವಾದರೆ, ನಿಮ್ಮ ಕಾಫಿ ತಿಂಡಿಗೆ ಮತ್ತೆ  ಬರುತ್ತೇನೆ ಎಂದು ಮನಸ್ಸಿನಲ್ಲೇ ಹೇಳಿಕೊಂಡೆ. ಸ್ಟೇಷನ್ ತಲಪಿದಾಗ ಟ್ರೈನಿಗೆ ಇನ್ನೂ ಅರ್ಧ ಗಂಟೆಯಿದೆ ಎಂದು ಸ್ಟೇಷನಿನ ಗಡಿಯಾರ ಸೂಚಿಸಿತು.
 
ಅದು 1963ನೇ ಇಸವಿ. ತಲಚೇರಿ ಸರಕಾರಿ ಟ್ರೈನಿಂಗ್ ಕಾಲೇಜಿಗೆ ಪ್ರವೇಶ ಆಯಿತು. ಆ ವರ್ಷದ ಬ್ಯಾಚಿನಲ್ಲಿ ಒಟ್ಟು 100 ಮಂದಿ. ಕೊನೆಗೆ ಸೇರಿದವನು ನಾನು. ಹಾಗಾಗಿ ನನ್ನ ಸಂಖ್ಯೆ 100. ನಾನು ಸೇರಿದ ಎರಡು ದಿನಗಳ ಬಳಿಕ ಕ್ಲಾಸು ಆರಂಭ. ಮೊದಲ ದಿನ ಸ್ವಪರಿಚಯ ಮಾಡುವ ಸಂದರ್ಭ. ಸಿನಿಮಾ ಥಿಯೇಟರಿನಂತೆ ಗ್ಯಾಲರಿ ವ್ಯವಸ್ಥೆಯ ಆಸನಗಳ ಅಂಥ ಕಾಲೇಜ್ ಕ್ಲಾಸ್ ರೂಮನ್ನು ನಾನು ಕಾಣುವುದೇ ಅದೇ ಮೊದಲು. ನನ್ನ ಸ್ವಪರಿಚಯ ಕೊಟ್ಟ ಕೊನೆಗೆ. ನನ್ನ ಬಹಳ ಚುಟುಕಾದ ಸ್ವಪರಿಚಯದಲ್ಲಿ, ನಾನು ಎಂಟನೇ ತರಗತಿ ಮಾತ್ರ ಓದಿ, ಶಿಕ್ಷಕನಾಗಿ, ಹೈಸ್ಕೂಲಿಗೆ, ಕಾಲೇಜಿಗೆ ಹೋಗದೆ. ಬಿ.ಎಡ್ ಕಾಲೇಜಿಗೆ ಬಂದಿರುವ ವಿಚಾರ ಹೇಳಿದೆ. ನನ್ನ ಮಾತುಗಳನ್ನು  ಕೇಳಿಸಿಕೊಂಡು, ಅನೇಕರ ಕತ್ತುಗಳು ನನ್ನ ಕಡೆ ಹೊರಳಿದವು. ನೂರು ಮಂದಿಯಲ್ಲಿ ನನ್ನಂಥ ಪ್ರಾಣಿ ನಾನೊಬ್ಬನೇ ಆಗಿದ್ದೆ. ಆ ನೂರು ಮಂದಿಯಲ್ಲಿ ಎಂಏ, ಎಂಎಸ್ಸಿ ಮಾಡಿದವರಿದ್ದರು. ಅವರಲ್ಲಿ ಒಂದೆರೆಡು ವರ್ಷ ಕಾಲೇಜು ಉಪನ್ಯಾಸಕರಾಗಿ ದುಡಿದವರು ಕೂಡ ಇದ್ದರು. ಪರಿಚಯ ಕಾರ್ಯಕ್ರಮದ ನಂತರ, ಕೆಲವರು ನನ್ನದು ಒಂದು ‘ಸಾಧನೆ’ ಎಂದು ಅಭಿನಂದಿಸಿ ಕೈಕುಲುಕಿದರು. ನನಗೆ ಅದು ಸಾಧನೆ ಆಗಿರಲಿಲ್ಲ. ಬದುಕಿ ಉಳಿಯುವ ಹೋರಾಟವಾಗಿತ್ತು. ಹೋರಾಟ ಇನ್ನೂ ಉಳಿದಿತ್ತು.
 
61
 
ನಾನು ಕಾಸರಗೋಡು ಸರಕಾರಿ ಹೈಸ್ಕೂಲಿನಲ್ಲಿ ಪಾಠ ಮಾಡುತ್ತಿದ್ದ ದಿನಗಳಲ್ಲಿ  ಮಕ್ಕಳ ಉದ್ಧಾರಕ್ಕಾಗಿಯೇ ಬದುಕನ್ನು ಮುಡುಪಾಗಿಟ್ಟು, ಮದುವೆ ಕೂಡ ಆಗದೆ ಉಳಿದ ಇಂದಿರಾ ಟೀಚರು  ಎಷ್ಟು ಕಷ್ಟಪಟ್ಟರೂ ಹೇಗೆ ಕಲಿಸಿದರೂ ಮಕ್ಕಳ ತಲೆಗೆ  ಮ್ಯಾತ್ಸ್ ಯಾಕೆ ಹೊಕ್ಕುವುದಿಲ್ಲ ಎಂದು ಸ್ಟಾಫ್ ರೂಮಿನಲ್ಲಿ ಕಣ್ಣೀರು ಮಿಡಿಯುತ್ತಿದ್ದ ದೃಶ್ಯ ನನ್ನ ಕಣ್ಣ ಮುಂದಿದೆ. ವಾಸ್ತವದಲ್ಲಿ, ತರಗತಿಯಲ್ಲಿರುವ ಅರುವತ್ತು ಮಕ್ಕಳಿಗೂ ಗಣಿತ, ವಿಜ್ಞಾನ ಅಥವಾ ಇನ್ಯಾವುದೋ ಸಬ್ಜೆಕ್ಟ್ ಬೇಕಾಗಿರುವುದಿಲ್ಲ. ಶಿಕ್ಷಕನ ಶ್ರಮ ಅತಿರೇಕದ ಹಂತ ತಲಪಿದರೆ, ಎಷ್ಟೋ ಮಕ್ಕಳ ಮುಖದಲ್ಲಿ ಮೋಜಿನ ಮುಗುಳುನಗೆ ಮೂಡುವುದನ್ನು ನಾನು ಕಂಡಿದ್ದೇನೆ. ಪ್ರತಿಯೊಬ್ಬನಲ್ಲಿಯೂ ಕನಿಷ್ಠ ಒಂದು ಸಾಮಥ್ರ್ಯ ಇರುತ್ತದೆ.  ವ್ಯಕ್ತಿಯ ಅಂತಸ್ಸತ್ವ  ಬದುಕಿನ ಯಾವುದೋ ಹಂತದಲ್ಲಿ  ಎಚ್ಚರಗೊಳ್ಳುತ್ತದೆ. ಆಗ ವ್ಯಕ್ತಿ ತನ್ನ ಸಾಮಥ್ರ್ಯವನ್ನು ಗುರುತಿಸಿಕೊಳ್ಳುತ್ತಾನೆ. ಗೆಲಿಲಿಯೊ ಆದದ್ದೂ ಹಾಗೇ, ಐನ್ಸ್ಟೀನಾದದ್ದೂ ಹಾಗೇ. ಶೇಕ್ಸ್ಪಿಯರ್ ಮತ್ತು ಗಾಂಧಿಯಾದದ್ದೂ ಹಾಗೇ.  ಅದಕ್ಕೆ ಪ್ರತಿಯೊಬ್ಬನಿಗೂ ಮ್ಯಾತ್ಸ್, ಸಯನ್ಸ್ ಬೇಡ. ಇಂಗ್ಲಿಷ್ ಕೂಡ ಬೇಡ. ಹೆಚ್ಚೇಕೆ,  ಹಿಂದಿ ಕನ್ನಡ ಇತ್ಯಾದಿ ಕೂಡ ಬೇಡ!  ಉತ್ತಮ ಶಿಕ್ಷಕ ತನ್ನ ಸಾಮಥ್ರ್ಯವನ್ನು ಗರಿಷ್ಠ ಮಟ್ಟದಲ್ಲಿ ಉಪಯೋಗಿಸುತ್ತಾನೆ. ಅಷ್ಟು ಸಾಕು. ಅದರಿಂದಾಚೆಗೆ ರಕ್ತವನ್ನು ಕುದಿಸಿ ಶ್ವಾಸ ಕೋಶವನ್ನು ದಂಡಿಸಿದರೆ, ಯಾವ ಮಕ್ಕಳ ಉದ್ಧಾರವೂ ಅಗುವುದಿಲ್ಲ. ಹಿಂದೆ ಹಾಗೆ ಮಾಡುತ್ತಿದ್ದ ಉಪಾಧ್ಯಾಯರುಗಳಿಗೆ ಅನೀಮಿಯಾ ಉಂಟಾಗುತ್ತಿತ್ತು, ಕ್ಷಯ ಬರುತ್ತಿತ್ತು. ಈಗ ಹಾಗಾಗುವುದಿಲ್ಲ. ಯಾಕೆಂದರೆ, ಹಾಗಾಗದಿರುವಷ್ಟು ಸಂಬಳ ಈಗ ಬರುತ್ತದೆ. ಒಂಬತ್ತು ವರ್ಷದ ಸರ್ವೀಸಾದಾಗ ನನ್ನ ಸಂಬಳ ತೊಂಬತ್ತಾರು ರೂಪಾಯಿ. ನಿಜ. ಆದರೆ ಆಗ ಅಕ್ಕಿಗೆ ಕಿಲೋಗ್ರಾಮಿಗೆ  ಎಪ್ಪತ್ತು ಪೈಸೆ. ಅದರೆ ಅಕ್ಕಿಯಲ್ಲೇ ಪೂರ್ತಿ ಬದುಕು ಇದೆಯೆ ಒಂದು ಜೊತೆ ಉಡುಪು ಕೊಳ್ಳಲು, ಒಂದು ಹೊದೆಯುವ ಚಾದರ ಕೊಳ್ಳಲು ಎಷ್ಟು ಪಾಡು ಪಡಬೇಕಾಗುತ್ತಿತ್ತು! ಹತ್ತು ವರ್ಷ ಸರ್ವೀಸು ಮಾಡಿದ ಒಬ್ಬ  ಎಲಿಮೆಂಟರಿ ಶಾಲೆಯ ಅಧ್ಯಾಪಕನಿಗೆ ಒಂದು ಸೈಕಲು ಸಹ ಕೊಳ್ಳಲಾಗುತ್ತಿರಲಿಲ್ಲ!
 
ಬಿ.ಎಡ್. ಸೇರುವ ಹಂತದಲ್ಲಿ ನನ್ನ  ಮನೆಯ ಆರ್ಥಿಕ ಸ್ಥಿತಿ  ನನ್ನನ್ನು ಗಳಿಗೆಗೊಮ್ಮೆ ಗಾಬರಿಗೀಡಾಗಿಸುತ್ತಿತ್ತು.   ನೀನು ಹೇಗಾದರೂ ಸುಧಾರಿಸಿಕೊ, ಮನೆಯನ್ನು ನಾನು ನಿಭಾಯಿಸುತ್ತೇನೆ ಎಂದು ಅಮ್ಮ ಹೇಳಿದ್ದಳು. ನಮ್ಮ ಭತ್ತದ  ಗದ್ದೆಗಳ ಸಾಗುವಳಿ ಕೆಲಸ ಮುಗಿದ ಬಳಿಕ ನೆರೆಕರೆಯವರ ಗದ್ದೆಗಳಲ್ಲಿ ದುಡಿಯಲಾರಂಭಿಸಿದ್ದಳು.  ಮಳೆಗಾಲದಲ್ಲಿ  ಅಂಗಡಿಯ ಅಕ್ಕಿ  ಕೊಳ್ಳಬೇಕಾಗುತ್ತಿತ್ತು. ಮೊತ್ತ ಮೊದಲ ಬಾರಿಗೆ ದಿನಸಿ ಅಂಗಡಿಯಲ್ಲಿ ಸಾಲ ಮಾಡಬೇಕಾಯಿತು. ಸಕಾಲದಲ್ಲಿ ಹಣ ಕೊಡಲಾಗದೆ, ರಜೆಯ ದಿನದಲ್ಲಿ ಮನೆಗೆ ಬಂದಿದ್ದಾಗ, ಅಂಗಡಿ ಮಾಲಿಕನ ಮುಂದೆ ದೀನನಾಗಿ ನಿಲ್ಲಬೇಕಾಗಿ ಬಂದದ್ದು  ನನಗೆ ಅವಿಸ್ಮರಣೀಯ ಅನುಭವ. ಬದುಕನ್ನು ಗಂಭೀರವಾಗಿ ತೆಗೆದುಕೊಳ್ಳಬಾರದೆನ್ನುವ ಭಾವನೆ ಆಗ ನನ್ನಲ್ಲಿ  ರೂಪುಗೊಳ್ಳತೊಡಗಿತು. ನಿಧಾನವಾಗಿ ಹೃದಯ ಚೂರು ಚೂರೇ ತಲೆಗೆ ಸ್ಥಳಾಂತರಗೊಳ್ಳತೊಡಗಿತು. ಮದುವೆಯ ಪ್ರಸ್ತಾಪಗಳಲ್ಲೊಂದಕ್ಕೆ ಒಪ್ಪಿಕೊಳ್ಳುತ್ತಿದ್ದರೆ, ಎಲ್ಲಾ ಸಮಸ್ಯೆಗಳೂ ಪರಿಹಾರವಾಗುವ ಭರವಸೆಯಿತ್ತು.  ಆದರೆ ಅಗ ಅದು ನನ್ನದೇ ಬದುಕು ಆಗುವುದಿಲ್ಲ ಎಂದನಿಸಿತು. ಅದಕ್ಕಿಂತ ದಿನಸಿ ಅಂಗಡಿ ಮಾಲಿಕನಿಂದ ಬೈಸಿಕೊಳ್ಳುವುದು ಮೇಲು ಅನಿಸಿತು. ಓದು ಮುಗಿಯದೆ, ಕನಿಷ್ಠ ತಿಂಗಳಿಗೆ ಇನ್ನೂರು ರುಪಾಯಿಯಾದರೂ ಸಿಗದೆ, ನಾನು ಮದುವೆಯಾಗುವ ಹುಡುಗಿ ನನಗೆ, ನಾನು ಅವಳಿಗೆ ಅರ್ಥವಾಗುವುದು ಸ್ಪಷ್ಟವಾದ ಬಳಿಕವೇ ನಾನು ಮದುವೆಯಾಗುವುದು ಎಂಬುದು ನಾನು ಎಂದೋ ಮಾಡಿಕೊಂಡ ತೀರ್ಮಾನವಾಗಿತ್ತು. ವರ್ಷಗಳ ಬಳಿಕ ಮದುವೆಯಾಗಲು ಸಿದ್ಧನಾದಾಗ, ಓದು ಮುಗಿದಿತ್ತು, ತಿಂಗಳಿಗೆ ಉಪನ್ಯಾಸಕ ಉದ್ಯೋಗದಲ್ಲಿ ಮುನ್ನೂರಮೂವತ್ತೈದು ರೂಪಾಯಿ ಸಂಬಳ ಸಿಗುತ್ತಿತ್ತು, ಹುಡುಗಿಯನ್ನು ಅರ್ಥ ಮಾಡಿಕೊಳ್ಳಲು ಒಂದು ವರ್ಷ ತೆಗೆದುಕೊಂಡಾಗಿತ್ತು; ಆದರೆ ಹುಡುಗಿಯ ಅಪ್ಪನಿಗೆ ನಮ್ಮ ಪ್ರೀತಿಯ ಶಕ್ತಿಯನ್ನು ಅರ್ಥ ಮಾಡಿಕೊಳ್ಳಲು ಐದು ವರ್ಷಗಳು ಬೇಕಾದವು. ಕೊನೆಗೂ ಆತನಿಗೆ ಅರ್ಥವಾದದ್ದು  ಪ್ರೀತಿಯ ‘ಶಕ್ತಿ’ ಮಾತ್ರ, ‘ಪ್ರೀತಿ’ಯಲ್ಲ. ಅಷ್ಟೆಲ್ಲ ಆಗುವಷ್ಟರಲ್ಲಿ, ನನಗೆ ಪ್ರಪಂಚ  `ಇನ್ಫ್ರಾ ರೆಡ್ಕಿರಣ ದೃಷಿ’್ಟ ಗೆ ಕಾಣಿಸುವಂತೆ ಕಾಣಿಸತೊಡಗಿತ್ತು. ತಲೆಗೆ ಚೂರು ಚೂರೇ ಟ್ರಾನ್ಸ್ಫರಾಗುತ್ತಿದ್ದ  ಹೃದಯ ಪೂರ್ತಿಯಾಗಿ ತಲೆಯೊಳಗೇ ಬಂದುಬಿಟ್ಟಿತ್ತು. ನನಗಿಂತ ಹತ್ತು ಪಟ್ಟು  ಘನಘೋರ ಅನುಭವಗಳಾದವರು ಇದ್ದಾರೆ. ಆದರೆ ಅವರ ಮನಸ್ಸು ಬೇರೆ, ನನ್ನ ಮನಸ್ಸು ಬೇರೆ. ಅವರಲ್ಲಿ ಹೃದಯವನ್ನು ಅದು ಇರಬೇಕಾದಲ್ಲೇ ಇರಿಸಿಕೊಳ್ಳುವ ಸಾಮಥ್ರ್ಯವಿದ್ದವರಿರಬಹುದು. ನನ್ನಲ್ಲಿ ಇಲ್ಲ.  ಅಂಥ ಸಾಮಥ್ರ್ಯವಿಲ್ಲದ್ದಕ್ಕೆ   ದುಃಖಪಡುವ ಹೃದಯ ಕೂಡ ನನ್ನಲ್ಲಿಲ್ಲ. ಆದ್ದರಿಂದಲೇ ಹೃದಯ ಕೂಡ ನಿಜವಾಗಿ ಇರುವುದು ಮಿದುಳಿನಲ್ಲೇ ಎಂದು ನನಗನಿಸುವುದು!
 
62
ಬದುಕಿನಲ್ಲಿ ನಿರಂತರವಾಗಿ ಹಾಸ್ಯಪ್ರಜ್ಞೆಯಿರಬೇಕು. ಹೀಗೆಯೇ ಆಗಬೇಕು, ಇಲ್ಲವಾದರೆ ಪ್ರಪಂಚ ಮುಳುಗಿಹೋಗುತ್ತದೆ ಎಂಬಂತೆ ಅತಿ ಗಂಭೀರವಾಗಿ ಬದುಕನ್ನು ತೆಗೆದುಕೊಳ್ಳಬಾರದು; ಬದುಕಿಗೆ ಸಿದ್ಧವಿರುವಂತೆ ಯಾವ ಕ್ಷಣವೂ ಸಾವಿಗೂ  ಸಿದ್ಧವಿರಬೇಕು. ನಾನು ಇರಲೇಬೇಕು ಎಂದು ಈ ಪ್ರಪಂಚಕ್ಕೇನೂ ಇಲ್ಲ; ನಾವು ಬೇಕಾಗಿರುವುದು ನಮಗೇ, ಬೇಕೆನಿಸಿದರೆ ಇರಬಹುದು, ಬೇಡವೆನಿಸಿದರೆ ಹೋಗಬಹುದು, ತಡೆಯುವವರು ಯಾರೂ ಇಲ್ಲ.  ನನ್ನನ್ನು ದೇವರು ಕೈಹಿಡಿದು ಮುನ್ನಡೆಸುತ್ತಿದ್ದಾನೆ ಆಥವಾ ನನ್ನನ್ನು ದೇವರು ಉಳಿಸಿದ್ದಾನೆ  ಎಂದು ತುತ್ತ್ತೂರಿ ಊದಲು ನೀವೇನೂ ದೇವರ ಸ್ಪೆಷಲ್ ಮಗ ಅಲ್ಲ. ಯೇಸುವನ್ನು, ಗಾಂಧಿಯನ್ನು ದೇವರು ಉಳಿಸಲಿಲ್ಲ. ನಿಮಗಾಗಿ  ಅವಘಡಕ್ಕೆ ಗುರಿಯಾಗದ ಪ್ರತ್ಯೇಕ ಬಸ್ಸು, ಪ್ರತ್ಯೇಕ ರೈಲು, ಪ್ರತ್ಯೇಕ ವಿಮಾನ ಇಲ್ಲ. ಎಲ್ಲರೂ ಹೋಗುವುದರಲ್ಲೇ ನೀವು ಹೋಗಬೇಕು. ಎಲ್ಲರೂ ಹೋಗುವಲ್ಲಿಗೇ ನಾವೂ ಹೋಗಬೇಕು.
ಕೆಲವು ಸಲ ಬೆಳಗ್ಗಿನ ತಿಂಡಿಗೆ ಹಣವಿಲ್ಲ. ಕೆಲವು ಸಲ ರಾತ್ರಿಯ ಊಟಕ್ಕೆ ಹಣವಿಲ್ಲ. ಹಾಗೂ ಹೀಗೂ ತಲಚೇರಿಯಲ್ಲಿ ಒಂದು ಹಳೆಯ ಕಟ್ಟಡದ ಒಂದು ಬಾಡಿಗೆ ಕೋಣೆಯಲ್ಲಿ ಆರು ತಿಂಗಳು ತಳ್ಳಿದೆ. ಆಗಾಗ ರಕ್ತ ಭೇದಿಯಾಗುತ್ತಿತ್ತು. ಯಾರಲ್ಲೂ ಹೇಳಲಿಲ್ಲ. ನೂರಿಪ್ಪತ್ತು ಮಂದಿಯಲ್ಲಿ ನಾಲ್ಕು ಮಂದಿ ಕನ್ನಡಿಗರಿದ್ದರು. ಹೆಚ್ಚು ಸರ್ವೀಸು ಆಗಿದ್ದರಿಂದ  ಅವರಿಗೆ ಪೂರ್ತಿ ಸಂಬಳ ಸಿಗುತ್ತಿತ್ತು. ಆದರೂ ನಾನು ಒಬ್ಬರಲ್ಲಿಯೂ ಸಾಲ ಕೇಳಲಿಲ್ಲ. ಯಾರಿಗೂ ನನ್ನ ಕಷ್ಟಗಳ ಸುಳಿವು ಸಿಗದಂತೆ ನೋಡಿಕೊಂಡೆ. ಕಾಲೇಜಿನ ಎಲ್ಲಾ ಚಟುವಟಿಕೆಗಳಲ್ಲಿಯೂ ಭಾಗವಹಿಸುತ್ತಿದ್ದೆ. ಕಾಲೇಜು ಕಾಣದ ನನಗೆ ವಿಶ್ವವಿದ್ಯಾನಿಲಯದ ಸಾಹಿತ್ಯ ಸಂಬಂಧ ಸ್ಪರ್ಧೆಗಳಲ್ಲಿ ಭಾಗವಹಿಸುವ ಅವಕಾಶ ಸಿಕ್ಕಾಗ ಗಬಕ್ಕೆಂದು ಹಿಡಿದುಕೊಂಡೆ. ಆದರಲ್ಲಿ ಸಿಕ್ಕಿದ  ಬಹುಮಾನಗಳ  ಪುಡಿಗಾಸು ನನಗೆ ದೊಡ್ಡ ನಿಧಿಯಾಗಿ ಕಾಣಿಸಿತು.
ನನ್ನ ಬರೆಯುವ ಹವ್ಯಾಸ ನನಗೆ ಪ್ರಾಧ್ಯಾಪಕರುಗಳ ವಿಶೇಷವಾದ ಪ್ರೀತಿಯನ್ನು ತಂದುಕೊಟ್ಟಿತು. ಪ್ರಿನ್ಸಿಪಾಲ್ ಮಿಸ್ ಮೇರಿ ವರ್ಗೀಸ್ ಒಂದು ದಿನ ನನ್ನನ್ನು ತನ್ನ ಆಫೀಸು ಕೋಣೆಗೆ ಬರಹೇಳಿ, ‘‘ನೀನೇಕೆ ಇಷ್ಟೊಂದು ಕೃಶವಾಗಿರುವೆ’’ ಎಂದು ಕೇಳಿದರು. ನನಗೆ ಕೇರಳದ ಅಹಾರ ಹಿಡಿಸುವುದಿಲ್ಲ. ಇಲ್ಲಿ  ತುಂಬಾ ಕೆಂಪು ಮೆಣಸು ಉಪಾಯೋಗಿಸುತ್ತಾರೆ ಎಂದೆ.  ಅವರು ವಿವಿಧ ಆಹಾರಗಳ  ಕ್ಷಾರ ಗುಣ ಮತ್ತು ಆಮ್ಲ ಗುಣಗಳ ಬಗ್ಗೆ, ಯಾವುದನ್ನು ತಿನ್ನಬೇಕು, ಯಾವುದನ್ನು ತಿನ್ನಬಾರದು ಎಂಬ ಬಗ್ಗೆ  ನೇಂದ್ರ ಬಾಳೆಯ ಹಣ್ಣು ಮತ್ತು ಮೊಸರಿನ ಮೂಲಕ ಹೇಗೆ ಆರೋಗ್ಯವನ್ನು ಸುಧಾರಿಸಿಕೊಳ್ಳಬಹುದು ಎಂಬ ಬಗ್ಗೆ ಒಂದು ಚಿಕ್ಕ  ಉಪನ್ಯಾಸ ನೀಡಿದರು. ನನಗೆ ಅವರ ಕೋಣೆಯಿಂದೊಮ್ಮೆ  ಹೊರಗೆ ಬಂದರೆ ಸಾಕೆನಿಸುತ್ತಲಿತ್ತು. ಕಾರಣವಿಷ್ಟೇ; ಮೇರಿ ವರ್ಗೀಸೆಂದರೆ, ಪ್ರೊಫೆಸರುಗಳಿಂದಾರಂಭವಾಗಿ ವಿದ್ಯಾರ್ಥಿಗಳ ತನಕ ಎಲ್ಲರಿಗೂ ಭಯ. ‘ಅವರಿಗೆ ಇನ್ನು ಐದಾರು ವರ್ಷಗಳ ಸರ್ವೀಸು ಮಾತ್ರ ಇದೆ; ಅವರೊಮ್ಮೆ ರಿಟಾಯರಾದರೆ ಸಾಕು’ ಎಂಬ ಮಾತನ್ನು ಸಹ ಕೇಳಿದ್ದೆ. ಅವರು ಕಾಲೇಜಿಯೇಟ್ ಡೈರೆಕ್ಟರಾಗಿ ಹೋಗುತ್ತಾರೆ ಎಂಬ ಸುದ್ದಿಯೂ ಇತ್ತು. ಇಂಗ್ಲೆಂಡಿನಲ್ಲಿ ಓದಿದ್ದ ಮೇರಿಗೆ ಕೆಲವು ಸಲ ಇದು ಇಂಡಿಯಾ ಎಂಬುದು ನೆನಪಿಗೆ ಬರುತ್ತಿರಲಿಲ್ಲವೊ ಏನೊ.  ಸಿಟ್ಟೂ ಒಂದು ಬಾಣದಂತೆ, ಪ್ರೀತಿಯೂ ಒಂದು ಬಾಣದಂತೆ. ಪ್ರಿನ್ಸಿಪಾಲರ ಕೊಣೆಯಲ್ಲಿ ಐದು ನಿಮಾಷ ಇದ್ದು  ಹೊರಗೆ  ಬಂದವನೊಡನೆ  ವಿದ್ಯಾರ್ಥಿಗಳು ‘‘ಪ್ರಿನ್ಸಿಪಾಲ್ ಯಾಕೆ ಬೈದರು’’   ಎಂದು ಕೇಳುವುದು ರೂಢಿಯಾಗಿತ್ತು.
 
‘‘ಗವರ್ನ್ಮೆಂಟ್ ಹಾಸ್ಪಿಟಲಿನ ಚೀಫ್ ಮೆಡಿಕಲ್ ಆಫೀಸರ್ ಡಾಕ್ಟರ್ ಮಾಧವನ್ ನಾಯರಿಗೆ ಫೋನು ಮಾಡುತ್ತೇನೆ. ಅವರು ಪರೀಕ್ಷಿಸಿ ಔಷಧಿ ಕೊಡುತ್ತಾರೆ’’ ಎಂದರು ಪ್ರಿನ್ಸಿಪಾಲ್ ಮೇರಿ ವರ್ಗಿಸ್. ‘‘ಸರಿ’’ ಎಂದೆ. ಮರುದಿನ ಸರಕಾರಿ ಆಸ್ಪತ್ರೆಗೆ ಹೋಗಿ ಬಹಳ ಕಷ್ಟಪಟ್ಟು ಆತನನ್ನು  ಕಂಡೆ. ಅಲ್ಲಿ ಬೇರೆ ಡಾಕ್ಟ್ರುಗಳು ಇರಲಿಲ್ಲ. ಇದ್ದುದು ಮಾಧವನ್ ಒಬ್ಬನೆ. ಆತ ಮೈ ಮುಟ್ಟದೆ, ಯಾವ ಪರೀಕ್ಷೆಯನ್ನೂ ಮಾಡದೆ, ಸರಿಯಾಗಿ ಮಾತೂ ಆಡದೆ, ರೂಕ್ಷಮುಖನಾಗಿ ಔಷಧಿ ಚೀಟಿ ಬರೆದುಕೊಟ್ಟ. ಅಂಗಡಿಯಲ್ಲಿ ಆ ಔಷಧಗಳ ಬೆಲೆ ಕೇಳಿ ಗಾಬರಿಯಾದೆ. ಆದರೂ ಒಂದು ವಾರ ಔಷಧಿ ತೆಗೆದುಕೊಂಡೆ. ಆದರೆ ದಿನದಿಂದ ದಿನಕ್ಕೆ ಸೊರಗುತ್ತಾ ಹೋದೆ. ಪುನಃ ಆಸ್ಪತ್ರೆಗೆ ಹೋದೆ.  ನನ್ನ ಅಹವಾಲು ಕೇಳಿ, ಮಾಧವನ್ ನಾಯರ್  ರಾಕ್ಷಸ ಮುಖ ಮಾಡಿ, ಅದೇ ಔಷಧಿಯನ್ನು ಮುಂದರಿಸಲು ಹೇಳಿದ. ಪುನಃ ಒಂದು ವಾರ ಅದೇ ಔಷಧಿ ತಿಂದೆ. ಎದ್ದರೆ ನಿಂತರೆ ಕಣ್ಣು ಕತ್ತಲೆ ಬರತೊಡಗಿತು. ಒಂದು ದಿನ ನನ್ನ  ಪುಸ್ತಕದ ಅಕ್ಷರಗಳು  ಮಾತ್ರವಲ್ಲ, ನನ್ನ ಕೈಬೆರಳುಗಳೇ ನನಗೆ  ಸರಿಯಾಗಿ ಕಾಣಿಸದಾದುವು. ಪುನಃ ಡಾಕ್ಟರ್ ಮಾಧವನ್ ನಾಯರ ಬಳಿ ಹೋದೆ. ನನ್ನ ಆರೋಗ್ಯ ಮತ್ತಷ್ಟು ಕೆಟ್ಟಿರುವ ಬಗ್ಗೆ ಹೇಳಿದೆ. ಅವನು ರೇಗಿಕೊಂಡು,  ‘‘ಅದೇ ಔಷಧಿ ಮುಂದರಿಸು’’ ಎಂದ. ನನಗೆ ಸ್ವಲ್ಪ ರೇಗಿತು. ‘‘ನೀವು ಪರೀಕ್ಷೆ ಮಾಡುವುದೇ ಇಲ್ಲ! ‘‘ ಎಂದೆ. ‘‘ನಿನ್ನ ರೋಗಕ್ಕೆ ಪರೀಕ್ಷೆ ಬೇಕಾಗಿಲ್ಲ’’ ಎಂದ. ‘‘ಈಗಲೇ ರಕ್ತ ಭೇದಿ ಜಾಸ್ತಿಯಾಗಿದೆ. ಇನ್ನೂ ಅದೇ ಔಷಧಿ ತಿನ್ನಲು ಸಾಧ್ಯವಿಲ್ಲ’’ ಎಂದೆ. ‘‘ನಿನ್ನ ಇಷ್ಟ” ಎಂದ. ‘‘ಹಾಗಾದರೆ ನಾನು ಈಗಲೇ ತೆದುಕೊಂಡಿರುವ ಔಷಧಗಳ ಹೆಸರನ್ನು ಬರೆದು ಒಂದು ಸರ್ಟಿಫಿಕೆಟು ಕೊಡಿ. ಮುಂದೆ ಸರಕಾರದಿಂದ ಅದರ ಹಣವಾದರೂ ಸಿಗುತ್ತದೆ’’ ಎಂದೆ. ‘‘ಸರಕಾರದಿಂದ ಹಣ ಪಡೆಯುವುದಕ್ಕಾಗಿ ನಾನು ನಿನಗೆ ಟ್ರೀಟ್ಮೆಂಟ್ ಕೊಡಲು ಸಾಧ್ಯವಿಲ್ಲ’’ ಎಂದ. ‘‘ಹಾಗಾದರೆ, ನಿಮ್ಮ ಟ್ರೀಟ್ಮೆಂಟ್ ಮತ್ತು ನೀವು ಬರೆದುಕೊಡುವ ವಿಷ ಎರಡೂ ಬೇಡ’’ ಎಂದೆ. ‘‘ಗೆಟ್ ಔಟ್’’ ಎಂದು ಕೂಗಾಡಿದ.
ನನ್ನ ಸಹಪಾಠಿಯೊಬ್ಬನ ಬಳಿ ನಡೆದುದನ್ನು ಹೇಳಿದಾಗ. ‘‘ಆತನಲ್ಲಿಗೆ ಯಾಕೆ ಹೋದೆ ಆತ ಮಹಾ ಭ್ರಷ್ಟ. ನಿನು ಹಣ ಕೊಡದಿದ್ದರೆ ಅವನು ನಿನ್ನನ್ನು ಮುಟ್ಟುವುದಿಲ್ಲ. ಅವನು ಲಕ್ಷಾಂತರ ಸಂಪಾದಿಸಿರುವವನು. ಅವನು ನಿನ್ನ ಬಳಿ ಅಷ್ಟು ಮಾತಾಡಿದ್ದೇ ಹೆಚ್ಚು” ಎಂದ. ಮಾಧವನ್ ಪ್ರಕರಣದ ಬಗ್ಗೆ ನಾನು ಪ್ರಿನ್ಸಿಪಾಲ್ ಮೇರಿ ವರ್ಗೀಸಿಗೆ ಹೇಳಲಿಲ್ಲ.
ವರ್ಷ ಮುಗಿದು, ಹೊಸ ವರ್ಷ ಆರಂಭವಾಗುವಷ್ಟರಲ್ಲಿ ನನ್ನ ಆರೋಗ್ಯ ಪೂರ್ತಿಯಾಗಿ ಕೆಟ್ಟುಹೋಯಿತು. ಕೈಯಲ್ಲಿ ಆರೇಳು ರುಪಾಯಿಗಳು ಮಾತ್ರ ಇದ್ದುವು. ಇನ್ನೊಂದು ಟರ್ಮಿನ ಫೀಸು, ಪರೀಕ್ಷಾ ಶುಲ್ಕ ನಿರ್ದಯಿ ಸರಕಾರದ ಬೊಕ್ಕಸಕ್ಕೆ ತುಂಬಬೇಕಾಗಿತ್ತು. ಕೋಣೆಯ ಯಜಮಾನನಿಗೆ ತಿಂಗಳ ಬಾಡಿಗೆ ಹದಿನೈದು ರೂಪಾಯಿ ಎಲ್ಲಕ್ಕಿಂತ ಮೊದಲು ಕೊಡದೆ  ಸಾಯುವುದು ಸೌಜನ್ಯವೆನಿಸೀತೆ
ಎದ್ದು  ನಡೆಯಲು ತ್ರಾಣವಿಲ್ಲವಾಯಿತು. ಆದರೂ ಪೂರ್ಣ ಸ್ವಾಧೀನದಲ್ಲಿಲ್ಲದ ಕಾಲು ರುಂಡ ಮುಂಡಗಳನ್ನು ಹೇಗೋ ಸ್ವಾಧೀನದಲ್ಲಿರಿಸಿಕೊಂಡು ಎರಡು ಮೂರು ದಿನ ಕಾಲೇಜಿಗೆ ಹೋದೆ.
 
ಒಂದು ದಿನ ಕಾಲೇಜಿಗೆ ಹೋಗುವ ದಾರಿಯಲ್ಲಿ ಅದೇಕೋ ನನ್ನ ಹಸ್ತವನ್ನು ವೀಕ್ಷಿಸಿದ ನನ್ನ ದೃಷ್ಟಿಗೆ ನನ್ನ ಕೈಬೆರಳುಗಳು ಮಸಕು ಮಸಕಾಗಿ ಕಾಣಿಸಿದಾಗ ಒಂದು ವಿಲಕ್ಷಣವಾದ ಭಯ ನನ್ನ ದೇಹವಿಡೀ ವ್ಯಾಪಿಸಿದಂತೆನಿಸಿತು. ಮರುದಿನ ಬೆಳಿಗ್ಗೆ  ಭೇದಿಯಲ್ಲಿ ರಕ್ತ ಮಾತ್ರವೇ ಕಾಣಿಸಿತು. ದೇಹವಿಡೀ ಚಳಿಯಲ್ಲಿ ಕಂಪಿಸತೊಡಗಿತು. ಇಡೀ ದೇಹದಲ್ಲಿ ನೋವು ಹರಡಿಕೊಳ್ಳುತ್ತಿದ್ದಂತೆ ತೋರಿತು. ನನ್ನ ಕತೆ ಮುಗಿದಂತೆ ಎಂದುಕೊಂಡೆ. ‘ಇನ್ನೇನಿಲ್ಲ, ಇದು ಕೊನೆ’ ಎಂದನಿಸಿದಾಗ, ಅದೆಂಥದೋ ರೋಮಾಂಚನ! ಸಾವು ಹತ್ತಿರ ಬಂದಾಗ ಆಗುವ ಖುಷಿ ಇದೇ ಇರಬಹುದೆನಿಸಿತು. ಆದರೆ ‘ಬದುಕಬೇಕು’  ಎಂದೂ ಅನಿಸಿತು. ಹೇಗೆ ಎಂಬ ಪ್ರಶ್ನೆಗೆ ಉತ್ತರ ಕಾಣಿಸಲಿಲ್ಲ. ಒಂದು ಇನ್ಲೇಂಡಿನಲ್ಲಿ ‘ಆರೋಗ್ಯ ಚೆನ್ನಾಗಿಲ್ಲ ಮನೆಗೆ ಹೋಗುತ್ತಿದ್ದೇನೆ’ ಎಂದು ಬರೆದು ಪ್ರಿನ್ಸಿಪಾಲರ ವಿಳಾಸ ಬರೆದು ಅಂಚೆ ಪೆಟ್ಟಿಯಲ್ಲಿ ಹಾಕಿ  ಯಾರಿಗೂ ಹೇಳದೆ ರೈಲ್ವೇ ಸ್ಟೇಷನಿಗೆ ಹೋದೆ. ‘ಮನೆಗೆ ಹೋಗಿ ಏನು ಪ್ರಯೋಜನ’  ಎಂದಿತು ಮನಸ್ಸು. ‘ಸಾಯಬಾರದು’ ಎಂದು ಕೂಡ ಹೇಳಿತು.
ಮಂಗಳೂರಿಗೆ ಟಿಕೆಟು ತೆಗೆದೆ. ರೈಲುಗಾಡಿ ಹತ್ತಿದೆ. ಕುಳಿತುಕೊಳ್ಳಲು ಸಾಕಷ್ಟು   ತ್ರಾಣವಿಲ್ಲದಿದ್ದುದರಿಂದ ಲಗೆಜು ರ್ಯಾಕ್ ಹತ್ತಿ ಮಲಗಿದೆ. ಪ್ಯಾಸೆಂಜರ್ ಗಾಡಿ. ಸುಮಾರು ಆರು ಗಂಟೆಯ ಬಳಿಕ ಮಂಗಳೂರು ತಲಪಿತು. ನೇರವಾಗಿ ಮಂಗಳೂರು ವೆನ್ಲಾಕ್ ಆಸ್ಪತ್ರೆಗೆ ಹೋದೆ. ನನ್ನದೇ ಪ್ರಾಯದ ಒಬ್ಬ  ಅಪ್ರಬುದ್ಧ ಡಾಕ್ಟರ್, ನನಗೆ ಏನಾಗುತ್ತಿದೆ ಎಂದು ನಾನು ಸ್ಪಷ್ಟವಾಗಿ ಹೇಳಿದರೂ ಅದಕ್ಕೆ ಕಿವಿಗೊಡದೆ,  ಅಸಂಬದ್ಧ ಪ್ರಶ್ನೆಗಳನ್ನು ಕೇಳಿದ.
‘‘ನೀವು ಏನು ಮಾಡುತ್ತಿರುವಿರಿ ‘‘ ಎಂದು ಕೇಳಿದ.
‘‘ಬಿ. ಎಡ್. ಮಾಡುತ್ತಿದ್ದೇನ” ಎಂದೆ.
‘‘ಹಾಗಾದರೆ ನಿಮ್ಮ  ಬಿ.ಎ. ಆಗಿದೆಯೇ” ಎಂದು ಕೇಳಿದ.
‘‘ಆಗಿದೆ’’ ಎಂದೆ.
ಹೀಗೆಯೇ ಸಾಗಿತು ಅನಗತ್ಯ, ಅಸಂಬದ್ಧ ಪ್ರಶ್ನೆಗಳ ಮಾಲೆ. ಕೊನೆಗೆ,
‘‘ಕಾಲೇಜಿನಲ್ಲಿ  ನಿಮಗೆ ಯಾವುದಾದರೂ ಬೇರೆ ಸಮಸ್ಯೆಗಳಿವೆಯೆ ‘‘ ಎಂದು ಕೇಳಿದ.
‘‘ಹಾಗೆಂದರೆ”  ನಾನು ಅರ್ಥವಾಗದೆ ಕೇಳಿದೆ.
‘‘ಲವ್ ಇತ್ಯಾದಿ  ಏನಾದರೂ’’
‘‘ಅಂಥದೇನೂ ಇಲ್ಲ ‘‘ ಎಂದೆ.
‘‘ಇದ್ರೆ ಪರವಾಗಿಲ್ಲ, ಹೇಳಿ’’ ಎಂದ.
ಇನ್ನು ಸಹಿಸಿಕೊಳ್ಳಲು ಸಾಧ್ಯವಿಲ್ಲ ಎನಿಸಿತು. ‘‘ನಿಮ್ಮ ಪರೀಕ್ಷೆ ಸಾಕು’’ ಎಂದು ಎದ್ದು ನಿಂತೆ.
ಆತ ಸ್ವಲ್ಪ ತಡೆಯಲು ಹೇಳಿ, ಒಂದು ಕುರ್ಚಿಯಲ್ಲಿ ಆರಾಮವಾಗಿ ಕುಳಿತು, ಪಕ್ಕದ ಕುರ್ಚಿಯಲ್ಲಿದ್ದ ಅವನಂಥ ಇನ್ನೊಬ್ಬನೊಡನೆ ಗುಟ್ಟಾಗಿ ಏನೋ ಸಮಾಲೋಚನೆ ನಡೆಸತೊಡಗಿದ.  ಅಲ್ಲಿ ಇನ್ನೂ ಇಬ್ಬರು ಮೂವರು ವೈದ್ಯಮಹಾಶಯರಿದ್ದರು. “ಒಬ್ಬನ ಕಡೆಗೆ ತಿರುಗಿ ನಾನು ಹೇಳಿದೆ, “ನನಗೆ ಭೇದಿಯಾಗಿ ತುಂಬಾ ರಕ್ತ ಹೋಗ್ತಿದೆ. ನಿಲ್ಲಲು ಶಕ್ತಿಯಿಲ್ಲ. ದಯವಿಟ್ಟು ಒಂದು ದಿನಕ್ಕೆ ಅಬ್ಸರ್ವೇಶನಿಗೆ ಅಡ್ಮಿಟ್ ಮಾಡಿ” ಎಂದೆ. ಆತ ನಕ್ಕ. “ನೀವು ಒಮ್ಮೆ ಆಸ್ಪತ್ರೆಗೆ ಸುತ್ತು ಬಂದು ಎಂಥೆಂಥ ರೋಗಿಗಳಿದ್ದಾರೆ ಎಂದು ನೋಡಿಕೊಂಡು ಬನ್ನಿ” ಎಂದ. ನಾನು ಹಾಗೆಯೇ ನಿಂತೆ. ಒಬ್ಬ ವೈದ್ಯ ಮಹಾಶಯ ಸರಸರ ಎಂದು ಒಂದು ಒಂದು ಪ್ರಿಸ್ಕ್ರಿಪ್ಶನ್ ಬರೆದು ನನಗೆ ಕೊಟ್ಟ. ನಾನು ಅದನ್ನು ಓದಿದೆ. ಅದು ಸಲ್ಫಾಗುನೆಡಿನ್ ಎಂಬ ಮಾತ್ರೆ. ತಲಚೇರಿಯ ವೈದ್ಯ ರಾಕ್ಷಸ ಕಣ್ಣುಮುಚ್ಚಿ ಬರೆದುಕೊಡುತ್ತಿದ್ದುದು ಅದೇ ಮಾತ್ರೆ! ನಾನು ಪ್ರಿಸ್ಕ್ರಿಪ್ಶನನ್ನು ತೆಗೆದುಕೊಂಡು ಮೌನವಾಗಿ ಆತನ ಮೇಜಿನ ಮೇಲೆ ಎಸೆದು ಆಸ್ಪತ್ರೆಯಿಂದ ಹೊರಬಂದೆ. ಅವರೆಲ್ಲರ ಮುಖಗಳು ಈಗ, ಐವತ್ತೆಂಟು ವರ್ಷಗಳ ನಂತರವೂ ನನಗೆ ನೆನಪಿಗೆ ಬರುತ್ತವೆ. ಅವು ಕ್ಷಮಾರ್ಹ ಮುಖಗಳೇ ನನಗೆ ಗೊತ್ತಿಲ್ಲ.
 
`ಮನೆಯಲ್ಲಿಯೇ ಸಾಯುತ್ತೇನೆ ಎಂದುಕೊಳ್ಳುತ್ತಾ ಪುನಃ ರೈಲ್ವೇ ಸ್ಟೇಷನಿಗೆ ಬಂದೆ. ಆ ದಿನದ ಮೊದಲ ಆಹಾರವಾಗಿ  ಮಧ್ಯಾಹ್ನ  ಮೂರು ಗಂಟೆಯ ಹೊತ್ತಿಗೆ ರೈಲ್ವೇ ಸ್ಟೇಷನಿನಲ್ಲಿ ಒಂದು ಕಪ್ ಚಹಾ ಕುಡಿದೆ. ಎಲ್ಲಿ  ಪುನಃ ರಕ್ತ ಭೇದಿ ಆರಂಭವಾಗುವುದೋ ಎಂಬ ಭಯ ಕಾಡಿತು.  ಟ್ರೈನಿಗೆ ಭರ್ತಿ ಎರಡು ಗಂಟೆ ಕಾಯಬೇಕಾಯಿತು. ಪ್ರತಿಯೊಂದು ಸ್ಟೇಷನಿನಲ್ಲಿಯೂ ತನಗಿಷ್ಟ ಬಂದಷ್ಟು ಹೊತ್ತು ನಿಲ್ಲುವ ಒಂದು ಪ್ಯಾಸೆಂಜರ್ ಗಾಡಿ ಬಂತು. ಅಂತೂ ನನ್ನೂರಿನ ಸ್ಟೇಷನ್ ತಲಪಿತು. ಕೆಳಗಿಳಿದೆ. ಸ್ಟೇಷನಿನ ಗಡಿಯಾರ ಗಂಟೆ ಎಂಟು ಎಂದು ಸೂಚಿಸಿತು. ಅಷ್ಟು ಹೊತ್ತಿಗೆ ನನ್ನ ಊರಿಗೆ ಬಸ್ಸಿಲ್ಲ. ಸುಮಾರು ಐದೂವರೆ ಮೈಲು ದೂರ, ಕೆಟ್ಟ ರಸ್ತೆ. ಕಾಡುದಾರಿ. ಮಳೆ ಕೂಡ ಸುರಿಯುತ್ತಿತ್ತು. ನಡೆಯದೆ ಅನ್ಯ ವಿಧಿಯಿರಲಿಲ್ಲ.  ಕಾಸರಗೋಡಿನಲ್ಲೇ ಯಾವುದಾದರೂ ಸ್ನೇಹಿತರ ಮನೆಯಲ್ಲಿ ರಾತ್ರಿ ಕಳೆದರೆ ಹೇಗೆ ಎಂಬ ಯೋಚನೆ ಬಂತು. ಬಿ.ಎ.ಗೆ ಓದುವ ಕಾಲದಲ್ಲಿ ಕೆಲವು ಮಂದಿಯ ಪರಿಚಯ ಆಗಿತ್ತು.  ಆದರೆ ನನ್ನ ಆ ಸ್ಥಿತಿಯಲ್ಲಿ  ಸಿರಿವಂತ ಸ್ನೇಹಿತರ ಮನೆ ಬಾಗಿಲು ತಟ್ಟಿ ದೀನನಾಗಿ ನಿಲ್ಲಲು ಮನಸ್ಸಾಗಲಿಲ್ಲ. ಬದುಕಿ ಇರುವ ತನಕ ನಡೆಯುವುದು ಎಂದು ನಿರ್ಧರಿಸಿದೆ. ಕತ್ತಲೆ. ಹಳ್ಳಿ ರಸ್ತೆ. ಕಾಡು ದಾರಿ. ಮಳೆನೀರಿನ ಕೆಸರು ರಸ್ತೆ. ಒಂದೆರಡು ಬಾರಿ ಬವಳಿ ಬಂದಂತಾಗಿ ಕುಸಿದು ಕುಳಿತೆ.  ಹೇಗೋ ಮನೆಗೆ ತಲಪಿ ಮತ್ತೆ ಕುಸಿದು ಕುಳಿತಲ್ಲೇ ಮೈಚೆಲ್ಲಿದಾಗ ಅಮ್ಮ ನನ್ನನ್ನು ನೋಡಿ, ‘‘ಇದೇನು ಮಾಡಿಕೊಂಡಿದ್ದಿ! ‘‘ ಎಂದು ಉದ್ಗರಿಸಿದರು. ನಾನು ಆ ಉದ್ಗಾರವನ್ನು ನಿರೀಕ್ಷಿಸಿರಲಿಲ್ಲ. ಯಾಕೆಂದರೆ, ಅಮ್ಮನ ಪ್ರೀತಿಯ ಸ್ವರೂಪ ಅದು! ಮಾತಿನಲ್ಲಿ ಇಲ್ಲ, ಕ್ರಿಯೆಯಲ್ಲಿ ಮಾತ್ರ.
 
ನನ್ನಲ್ಲಿ ಮಾತಾಡಲು ತಕ್ಕ ಶಕ್ತಿಯೂ ಇದ್ದಂತಿರಲಿಲ್ಲ. ಸಾಯಲು ಬಂದಿದ್ದೇನೆ ಎಂಬ ಭಾವ ಮಾತ್ರ ಮನದಾಳದಲ್ಲಿತ್ತು.
 
ಅ ಮೇಲೆ ಮೂರು ದಿನ ಮಿಸುಕಾಡಲಾಗದ ಮೈನೋವಿನಿಂದ ಮಲಗಿದ್ದಲ್ಲಿಯೇ ಇದ್ದೆ. ಅಮ್ಮ ಡಾಕ್ಟರಲ್ಲಿಗೆ ಹೋಗಲಿಲ್ಲ. ಡಾಕ್ಟರ್ ಹತ್ತಿರದಲ್ಲಿ ಇದ್ದರೆ ತಾನೆ ಮೂರು ನಾಲ್ಕು ದಿನ ಅಮ್ಮ ಅದೇನೇನು ಔಷಧಿಗಳನ್ನು ತಯಾರಿಸಿ ಕುಡಿಸಿದರು, ಏನು ಅನ್ನ ಪಾನ ಎಂದು ನನಗೆ ನೆನಪಿಲ್ಲ. ಕೆಲವೆಲ್ಲ ನನಗೆ ಗೊತ್ತಿದ್ದದ್ದೇ. ಇದೆಲ್ಲ ನನ್ನನ್ನು ಉಳಿಸಲಿಕ್ಕಿಲ್ಲ ಎಂದುಕೊಂಡೆ. ಉಳಿದರೆ ಉಳಿಯುತ್ತದೆ, ಹೋದರೆ ಹೋಗುತ್ತದೆ ಎಂದುಕೊಂಡೆ. ಹೋಗುವುದೇ ಚೆನ್ನ ಎಂದು ಕೂಡ ಅನಿಸಿತು. ಉಳಿದರೆ ಬೇಕಲ್ಲ  ಮತ್ತೆ  ಕೂಡ ಉಳಿವಿಗೆ ಹಣ
 
63
 
ಮೂರು ದಿನಗಳ ಕಾಲ ಹಾಸಿಗೆಗಂಟಿಕೊಂಡು ಅಲ್ಲಾಡದಂತೆ  ಬಿದ್ದಿದ್ದ ನನಗೆ ಅಮ್ಮ ಏನೇನೋ ಔಷಧಿ ತಯಾರಿಸಿ ತಂದು ಕುಡಿಸುತ್ತಿದ್ದರು. ಅಮ್ಮನ ಈ ಅಜ್ಜಿ ಮದ್ದುಗಳು ನನ್ನನ್ನು  ಉಳಿಸುವುದಿಲ್ಲ  ಎಂದುಕೊಂಡು ಸಾವನ್ನು ನಿರೀಕ್ಷಿಸುತ್ತಾ ಮಲಗಿದೆ. ಆದರೆ ಸಾವು ಬರಲಿಲ್ಲ.
ನಾಲ್ಕನೆಯ ದಿನ ನಾನು ಪವಾಡವೆಂಬಂತೆ ಮೊದಲನೆಯ ಮನುಷ್ಯನಾದೆ.  ಕೇವಲ ಅಸ್ಥಿಪಂಜರವಲ್ಲ, ದೇಹದಲ್ಲಿ ಶಕ್ತಿ ಇದೆ ಅನಿಸಿತು. ‘ಬದುಕಬಹುದು’ ಎಂದು ತೋರಿತು.  ನಾಲ್ಕನೆಯ ದಿನ ಮನಸಿನಾಳದಲ್ಲಿ  ಒಮ್ಮೆ ಮಿಂಚಿದ್ದ ಒಂದೇ ಆಶಾಕಿರಣ ಪುನಃ ಮಿಂಚಿತು.  ತಮ್ಮಂದಿರು ಮತ್ತು ತಂಗಿಯಂದಿರು ಶಾಲೆಗೆ ಹೋದ ಮೇಲೆ ಮನೆಯಿಂದ ಹೊರಟೆ, ‘‘ಎಲ್ಲಿಗೆ” ಎಂದು ಅಮ್ಮ ಕೇಳಿದರು. ಹಣದ ವಿಚಾರ ಅಮ್ಮನೊಡನೆ ಹೇಳಲಿಲ್ಲ.  ಹೇಳಿ ಏನು ಫಲ ‘‘ಮಂಗಳೂರಿಗೆ ಹೋಗಿ ಬರ್ತೇನೆ’’  ಎಂದೆ. ‘‘ನಿನ್ನ ಆರೋಗ್ಯ ಇನ್ನೂ ಸರಿಯಾಗಿಲ್ಲ’’ ಎಂದರು. ‘‘ಪರವಾಗಿಲ್ಲ. ನಾಳೆ ಅಥವಾ ನಾಡಿದ್ದು  ಬರ್ತೀನಿ’’ ಎಂದೆ.
ನನಗೊಬ್ಬರು ಸೋದರತ್ತೆಯಿದ್ದರು. ಜಿಪುಣತನ ಒಂದು ಮಾನಸಿಕ ವ್ಯಾಧಿಯಾಗಿ, ಸರಿಯಾಗಿ ಉಣ್ಣದೆ ತಿನ್ನದೆ, ಹಣ ಕೂಡಿಟ್ಟು, ಅದನ್ನೆಲ್ಲ ಬೆಳ್ಳಿ ರುಪಾಯಿಗಳಾಗಿ ಪರಿವರ್ತಿಸಿ ಮಣ್ಣು ಕುಡಿಕೆಗಳಲ್ಲಿ ತುಂಬಿಸಿಟ್ಟು, ಬಜಾರಿಯಾದ ಮಗಳ ಕೈಗೆ ಸಿಗಬಾರದು ಎಂದು ರಾತ್ರಿ ಹೊತ್ತು ಮನೆಯ ಹಿತ್ತಲಲ್ಲಿ ಗುಳಿ ತೋಡಿ ಹುಗಿದಿಡುತ್ತಿದ್ದರು. ತಾಯಿಗೆ ಚಾಪೆಯಡಿ ನುಸುಳುವ ಸಾಮಥ್ರ್ಯವಿದ್ದರೆ,  ಮಗಳಿಗೆ  ರಂಗೋಲಿಯಡಿ ನುಸುಳುವ ಸಾಮಥ್ರ್ಯವಿತ್ತು. ಕತ್ತಲೆಯಲ್ಲಿ ಅಮ್ಮನ ದೃಷ್ಟಿಶಕ್ತಿಗಿಂತ  ಮಗಳ ದೃಷ್ಟಿಶಕ್ತಿ ಚೆನ್ನಾಗಿತ್ತು. ಅಮ್ಮ ಕುಡಿಕೆಗಳಲ್ಲಿ ಹುಗಿದಿರಿಸಿದ ಹಣ ಲಪಟಾಯಿಸಿ, ಅಲ್ಲಿ ಇಲ್ಲಿ ಸುಳ್ಳು ಹೊಂಡಗಳನ್ನು ತೋಡಿ ಮುದುಕಿಯ ದಾರಿ ತಪ್ಪಿಸುತ್ತಿದ್ದಳು. ತಾಯಿ ಅಡುಗೆ ಮಾಡಿರಿಸಿ ಅಡುಗೆ ಕೋಣೆಗೆ ಬೀಗ ಹಾಕಿ ಹೊರಗೆಲ್ಲಾದರೂ ಹೋದರೆ, ಮಗಳು ಕಳ್ಳ ಬೀಗದ ಕೈ  ಉಪಯೋಗಿಸಿ ಅಡುಗೆ ಉಣ್ಣತ್ತಿದ್ದಳು. ಇಂಥ ಮಗಳಿಗೆ ಮದುವೆ ಮಾಡಿಸಿ ಸಿಕ್ಕಿದ ಮನೆ ಅಳಿಯ ತಾಯಿ ಮಗಳಿಬ್ಬರ ಹಿಂಸೆ ತಾಳಲಾರದೆ ಆಗಾಗ ಓಡಿ ಹೋಗುತ್ತಿದ್ದ.  ಕೊನೆಗೆ ಅವನು ಓಡಿಹೋಗದಂತೆ  ಒಂದು ದಿನ ಅವನ ಜೊತೆ ಜಗಳ  ಹೂಡಿ, ತಾಯಿ ಮಗಳು ಸೇರಿ ಅವನ ತರಡು ಒತ್ತಿ ಹಿಡಿದು ಸಾಯಿಸಿದ್ದರು ಎಂದು ಊರ ಜನರು ಅಡಿಕೊಳ್ಳುತ್ತಿದ್ದರು.
ಈ ಜಿಪುಣೆಗೊಬ್ಬ  ಮಗನಿದ್ದ. ಕಲಿಯುವುದರಲ್ಲಿ ಜಾಣನಿದ್ದ. ಎಲಿಮೆಂಟರಿ ಶಾಲೆಯ ಓದು ಮುಗಿಸಿ ಹೈಸ್ಕೂಲಿಗೆ ಹೋಗುವ ಆಸೆ ವ್ಯಕ್ತಪಡಿಸಿದಾಗ ಫೀಸು ಕೊಡಲು ಮಹಾತಾಯಿ ತನ್ನ ಬಳಿ ಹಣವಿಲ್ಲವೆಂದಳು. ಮಗ ಬಹಳ ಹಟ ಮಾಡಿದಾಗ ಸ್ವಲ್ಪ ಹಣವನ್ನು  ಮಹಾತಾಯಿ  ಮಗನಿಗೆ  ಬಡ್ಡಿಗೆ ಕೊಟ್ಟಳು.  ಅವನ ಸ್ಥಿತಿಗೆ ಮರುಗಿ, ಅವನ ಮಾವ,  ಅಂದರೆ ನನ್ನ ತಂದೆ, ಕೈಲಾದ ಸಹಾಯ ಮಾಡುತ್ತಿದ್ದರು. ದುರದೃಷ್ಟಕ್ಕೆ ಹುಡುಗ ಎಸ್ಸೆಸ್ಸೆಲ್ಸಿಯಲ್ಲಿ ಫೇಲಾದ. ಫೇಲಾದ ಹುಡುಗನನ್ನು ‘‘ವಿದ್ಯೆ ತಲೆಗೆ ಹತ್ತದಿದ್ದರೆ ಬಾ ನನ್ನ ಜೊತೆ’’ ಎಂದು ಒಂದು ವರ್ಷ ಬಯಲಾಟದ ಮೇಳದಲ್ಲಿ ಹಾರ್ಮೋನಿಯಮ್  ಹಿಡಿಯಲು ಕರೆದುಕೊಂಡು ಹೋದರು. ಮರುವರ್ಷ ಹುಡುಗ ಪುನಃ ಪರೀಕ್ಷೆಗೆ ಕಟ್ಟಿ ಪಾಸಾದ. ತಂದೆಯವರು ತಮ್ಮ ಪರಿಚಯದವರೊಡನೆ ಮಾತಾಡಿ, ಫಾರೆಸ್ಟ್ ಇಲಾಖೆಯಲ್ಲಿ ಒಂದು ಕಾರಕೂನ ಕೆಲಸ ಕೊಡಿಸಿದರು. ಒಂದು ವರ್ಷ ಆ ಕೆಲಸದಲ್ಲಿದ್ದ ನಂತರ ಅದರಲ್ಲಿ ಏನೂ ಸುಖವಿಲ್ಲವೆಂದು ತಿಳಿದ ತಂದೆಯವರು, ‘‘ಈಗಿನ ರೆಸಿಡೆಂಟ್ ಆಫೀಸರ್ ತುಂಬಾ  ಒಳ್ಳೆಯವನಂತೆ. ಬಾ ನೇರವಾಗಿ ಹೋಗಿ ಆತನೊಡನೆ ಮಾತಾಡೋಣ. ಪ್ರಯೋಜನವಾಗಬಹುದು’’ಎಂದರು.  ಬ್ರಿಟಿಷ್ ರೆಸಿಡೆಂಟ್ ಆಫೀಸರ್ ಇಂಗ್ಲಿಷಿನಲ್ಲಿ ಕೇಳಿದ ಪ್ರಶ್ನೆಗಳಿಗೆ ಚೆನ್ನಾಗಿ ಇಂಗ್ಲಿಷಿನಲ್ಲಿ ಉತ್ತರಿಸಿದ ಹುಡುಗನ  ಚುರುಕುತನ ಮತ್ತು ಧೈರ್ಯಕ್ಕೆ ಮೆಚ್ಚಿ, ಪೊಲೀಸ್ ಇಲಾಖೆಯಲ್ಲಿ  ಗುಮಾಸ್ತ ಕೆಲಸ ಕೊಟ್ಟ. ಆ ಮೇಲೆ ಕ್ರಮೇಣ,  ಹುಡುಗ ಪೊಲೀಸ್ ಹೆಡ್ಕಾನ್ಸ್ಸ್ಟೇಬಲ್ ಆಗಿ, ರೈಟರ್ ಆಗಿ, ಅಬಕಾರಿ ಸಬ್ ಇನ್ಸ್ಪೆಕ್ಟರನಾದ. ತಾಯಿ ಮತ್ತು ತಂಗಿಯ ಸಂಬಂಧವನ್ನು ಸಂಪೂರ್ಣವಾಗಿ ಕಳಚಿಕೊಂಡಿದ್ದ ಆತ ನನ್ನ ತಂದೆಯೊಡನೆ ಮತ್ತು ನಮ್ಮ ಕುಟುಂಬದೊಡನೆ ಪ್ರೀತಿ ಅನ್ಯೋನ್ಯತೆಯಿಂದಿದ್ದ. ನಾನು ರಜೆಯಲ್ಲಿ ಆತನಲ್ಲಿಗೆ ಹೋಗಿ ಒಂದೆರಡು ದಿನವಿದ್ದು ಬರುತ್ತಿದ್ದೆ. ನಾನು ಏಳನೆಯ ತರಗತಿಯಲ್ಲಿರುವಾಗ ಒಂದು ಬಾರಿ, ಮತ್ತು ಎಂಟನೆಯ ತರಗತಿಯಲ್ಲಿರುವಾಗ ಒಂದು ಬಾರಿ ಪುಸ್ತಕಗಳನ್ನು  ಕೊಳ್ಳಲು ಹಣವಿಲ್ಲದಾಗ ತಂದೆ ಆತನಿಗೆ ಕಾಗದ ಬರೆದಿದ್ದರು. ಎರಡು ಬಾರಿಯೂ ಐದು ರುಪಾಯಿ ಮನಿಯಾರ್ಡರ್ ಬಂದಿತ್ತು.  ಎಂಟನೆಯ ದರ್ಜೆಯಲ್ಲಿದ್ದಾಗ ಆತನ ಸಬ್ ಇನ್ಸ್ಪೆಕ್ಟರ್ ಅಂಗಿ ಚಡ್ಡಿಗಳನ್ನು ಹಾಕಿಕೊಂಡ  ನಾನು ವರ್ಷವಿಡೀ ಮಕ್ಕಳಿಂದ ‘ಸಬ್ ಇನ್ಸ್ಪೆಕ್ಟರ್’ ಎಂದು ಕರೆಸಿಕೊಂಡಿದ್ದೆ. ಎಂಟನೆಯ  ತರಗತಿ ಮುಗಿದಾಗ ಶಾಲೆಯ ವತಿಯಿಂದ ತೆಗೆಸಿದ ಆರು, ಏಳು, ಎಂಟನೆಯ ತರಗತಿಗಳ  ಮಕ್ಕಳ ಮತ್ತು  ಶಿಕ್ಷಕ ಶಿಕ್ಷಕಿಯರ ಫೊಟೊ ಈಗಲೂ ನನ್ನ ಬಳಿ ಇದೆ, ಅದರಲ್ಲಿ ಮಕ್ಕಳು ಶಿಕ್ಷಕರು ಎಲ್ಲರೂ ಸಂದರವಾದ ಹುಳುಗಳಂತೆ ಕಾಣಿಸುತ್ತಾರೆ. ಅದರಲ್ಲಿ ನಾನು ಒಬ್ಬ ಸಬ್ ಇನ್ಸ್ಪೆಕ್ಟರ್ ಹುಳುವಿನಂತೆ ಕಾಣಿಸುತ್ತೇನೆ. ಆ ಫೊಟೋ ಈಗಲೂ ನನ್ನ ಬಳಿ ಇದೆ.
 
ತಂದೆ ಎಲ್ಲವನ್ನೂ ಪಾಲಿಗೆ ಬಂದದ್ದು ಪಂಚಾಮೃತವೆಂದುಕೊಂಡು ಸ್ವೀಕರಿಸುತ್ತಿದ್ದರು. ಅಮ್ಮನಿಗೆ ಆ ಐದು ರುಪಾಯಿಗಳು, ಆ ಹಳೆಯ ಬಟ್ಟೆಗಳು ಎಲ್ಲವೂ ಅವಮಾನಕರವಾಗಿದ್ದುವು ಎಂದು ಅವರು ನನ್ನೊಡನೆ ಆಡಿದ ಮಾತುಗಳಿಂದ ನನಗೆ ಅರ್ಥವಾಗಿತ್ತು. ಆದರೆ ತಂದೆಯೆದುರು ಏನೂ ಹೇಳದೆ ಸುಮ್ಮನಿದ್ದರು.
ತಲಚೇರಿಯಲ್ಲಿದ್ದಾಗ ನನ್ನ ಆರೋಗ್ಯ ಬಿಗಡಾಯಿಸಿದ ಸ್ಥಿತಿಯಲ್ಲಿ ನಾನು ಸ್ವಲ್ಪ ಹಣ ಬೇಕು ಎಂದು ಆಗ  ರಿಟೈರಾಗಿದ್ದ ಈ ಸಬ್ ಇನ್ಸ್ಪೆಕ್ಟರನಿಗೆ  ಒಂದು ಟೆಲಿಗ್ರಾ ಕಳಿಸಿದೆ. ಆಗ ಅವರು ಮಂಗಳೂರಿಗೆ ಹತ್ತಿರದ ತೊಕ್ಕೊಟ್ಟು ಸರಹದ್ದಿನಲ್ಲಿ ಮನೆ ಕಟ್ಟಿಸಿಕೊಂಡು ಒಂದು ಗಂಡು ಮತ್ತು ಐದು ಹೆಣ್ಣು ಮಕ್ಕಳೊಡನೆ ಆರಾಮವಾಗಿ ವಿಶ್ರಾಂತ ಜೀವನದಲ್ಲಿದ್ದರು. ನನ್ನ ಟೆಲಿಗ್ರಾಮಿಗೆ  ಪ್ರತಿಕ್ರಿಯೆಯಿಲ್ಲವಾಯಿತು. ಬಹುಶಃ ಭಾವನಿಗೆ ಟೆಲಿಗ್ರಾಮ್ ಸಿಕ್ಕಿಲ್ಲ  ಎಂದುಕೊಂಡೆ. ಆದ್ದರಿಂದ ಊರಲ್ಲಿಲ್ಲದಿರುವ ಸಂಭವವಿಲ್ಲ ಎಂದು ಕಣ್ಣಿಗೆ ಕಾಣದ ಆಶಾಕಿರಣದ ದಾರಿ ಹಿಡಿದೆ. ಆತ ಕೆಟ್ಟ ದಾರಿಯಲ್ಲಿ ಹಣ ಮಾಡಿ ಸಿರಿವಂತನಾಗುವ ದಾರಿ ಹಿಡಿಯದಿದ್ದ ಬಗ್ಗೆ ನನಗೆ ಆತನ ಮೇಲೆ ತುಂಬಾ ಅಭಿಮಾನವಿತ್ತು. ನಮ್ಮಿಬ್ಬರ ನಡುವೆ ತುಂಬಾ ಅನ್ಯೋನ್ಯವೂ ಇದ್ದು ಆತನನ್ನು ನಾನು ಆಪದ್ಬಾಂಧವ ಎಂದು ಭಾವಿಸಿದ್ದರಲ್ಲಿ ಏನೂ ತಪ್ಪರಿವು ಇರಲಿಲ್ಲ.
ಸಾಯಂಕಾಲದ ಹೊತ್ತು.  ಅಕ್ಕನ  ಅಕ್ಕರೆಯ ಮಾತಿನ ಜೊತೆ  ಎಂದಿನಂತೆ ಚಹಾ ತಿಂಡಿ ಆಯಿತು. ನನಗಿಂತ ಸ್ವಲ್ಪವೇ ಚಿಕ್ಕವರಾದ ಅಕ್ಕನ ಮಕ್ಕಳ ಜೊತೆ ಎಂದಿನಂತೆ ಸರಸದ ಮಾತುಕತೆಯಾಯಿತು. ನಾನು ಸತ್ತು ಹುಟ್ಟಿ ಬಂದಿದ್ದೇನೆ ಎಂದು ನನಗನಿಸಲಿಲ್ಲ. ಅವರಿಗೂ ನಾನೇನೂ ಹೇಳಲಿಲ್ಲ. ಆದರೆ ನಾನು ಉಳಿಯಬೇಕಾದರೆ, ಭಾವನೊಡನೆ ಸಾಲ ಸಹಾಯ ಕೇಳಬೇಕಾದ ಅನಿವಾರ್ಯತೆಯಿತ್ತು.
ಸಾಲ ಸಹಾಯ ಕೇಳುವುದೆಂದರೆ, ನನಗೆ ಸತ್ತು ಹುಟ್ಟುವಂತಾಗುತ್ತಿತ್ತು. ನನಗೆ ಬರಬೇಕಾಗಿದ್ದ ಹಣವನ್ನು ಕೇಳುವಾಗಲೂ ನನಗೆ ಹಾಗೇ ಆಗುತ್ತದೆ. ಈಗಲೂ ಹಾಗೆಯೇ. ಆದ್ದರಿಂದ ನನಗೆ ಸಿಗಬೇಕಾದ ಹಣ ಒಂದೋ ಯಾವತ್ತೂ ಸಿಗುವುದಿಲ್ಲ ಅಥಾವಾ ಬೇಕಾದ ಹೊತ್ತಿನಲ್ಲಿ ಸಿಗುವುದಿಲ್ಲ. ಆದ್ದರಿಂದ ‘ಉಪವಾಸಾನುಭವ’ ನನ್ನ ಶಾಶ್ವತ ಬುತ್ತಿ! ಅಷ್ಟೇ ಏಕೆ, ನಾನು ಮಾಡಿದ ಕೆಲಸಕ್ಕೆ ನನಗೆ ನ್ಯಾಯವಾಗಿ ಸಿಗಬೇಕಾದುದರ ಕಾಲಂಶ ಕೂಡ ಸಿಗದಿದ್ದಾಗಲೂ ನನಗೆ ಈಗಲೂ  ಪರಮಾಶ್ಚರ್ಯ ಮಾತ್ರ ಆಗುತ್ತದೆ. ಹೇಗೆ ಪ್ರತಿಕ್ರಿಯಿಸಬೇಕೆಂದು ತಕ್ಷಣ ತಿಳಿಯುವುದಿಲ್ಲ. ಹಲವು ಬಾರಿ ಮೋಸ ಮಾಡಿದಾತ ಮತ್ತೆ ನೀಡುವ ಹೊಸ ಭರವಸೆ ಶುದ್ಧ ಸುಳ್ಳು ಎಂದು ಗೊತ್ತಿದ್ದರೂ, ನಂಬುವವನಂತೆ ಸುಮ್ಮನಿರುತ್ತೇನೆ. ಅಂಥವರೊಡನೆ ಮಾತಾಡಬೇಕಾದ ಭಾಷೆ ಯಾವುದು ಎಂದು ತಿಳಿಯದೆ ಮೂಕನಾಗುತ್ತೇನೆ. ಬಂಡವಾಳಶಾಹಿಗೆ ಹೃದಯವಿಲ್ಲ ಎಂದು ನನಗೆ ಗೊತ್ತಿದೆ. ಬಂಡವಾಳಶಾಹಿಯ ಕಾಲಬುಡದಲ್ಲಿ ಕೆಲಸ ಮಾಡುವವನಿಗೂ ಹೃದಯವಿಲ್ಲ ಎಂದು ಕೂಡ ಗೊತ್ತಿದೆ. ‘‘ಜನ ಮೋಸ ಮಾಡುತ್ತಾ ಇರುತ್ತಾರೆ. ಆದರೆ ಅದು ನಮಗೆ ತಿಳಿಯುವುದು ಮೋಸ ಹೋದ ನಂತರ. ಹಾಗೆಂದು ಮೋಸ ಮಾಡದವರನ್ನೇ ಹುಡುಕಿ ತೆಗೆಯುವುದಾದರೂ ಹೇಗೆ  ಮೋಸ ಬಹುಶಃ ಪ್ರಪಂಚದ ನಿಜ ನಿಯಮ. ನಾವು ಮೋಸ ಮಾಡಿದವರೊಡನೆಯೇ ಬದುಕಿ ಗೆಲ್ಲಬೇಕು. ಬೇರೆ ದಾರಿಯೇ ಇಲ್ಲ’’ ಎನ್ನುತ್ತಿರುತ್ತಾನೆ ಮಿತ್ರ ರಾಜಾ ಚೆಂಡೂರು. ನನ್ನ ತಂದೆ,  ‘ಎಲ್ಲಾ ಬರಿ ಮಾಯೆ’ ಎನ್ನುತ್ತಿದ್ದುದರ ಅರ್ಥ ಇದೇ ಇರಬಹುದೆ ಕೆಲವೊಮ್ಮೆ ನಾನು ಕಳೆದುಕೊಂಡ ಸಾವಿರ ಹಣಕ್ಕಿಂತ, ಅದರಲ್ಲಿ ನಾನು ಕಂಡ ಸತ್ಯ ಹೆಚ್ಚು ಅಮೂಲ್ಯವಾದುದು ಎಂದು ನನಗೆ ಅನಿಸುತ್ತದೆ. ಮೋಸ ಮಾಡಿ ಯಾರೂ ನನ್ನನ್ನು ಬಡವನಾಗಿಸಲಾರರು ಎಂಬ ಸಮಾಧಾನ ಮತ್ತು ಸಂತೋಷದಲ್ಲಿ ಮೋಸ ಮರೆತೇ ಹೋಗುತ್ತದೆ.
 
ಭಾವ ತೋಟದಲ್ಲಿ ತಾನು ನೆಟ್ಟ  ತರಕಾರಿ ಗಿಡಗಳ ಆರೈಕೆ ಮಾಡುತ್ತಿದ್ದರು. ಅವರು ಎಂದೂ ಗಿಡ ನೆಟ್ಟವರೂ ಅಲ್ಲ, ನೀರು ಹಾಕಿದವರೂ ಅಲ್ಲ. ಇದು ಅವರ ಬದುಕಿನಲ್ಲಿ ಹೊಸ ಮನೆ, ಹೊಸ ತೋಟ. ಆದ್ದರಿಂದ ಗಿಡಗಳಿಗೆ ವಿಶೇಷವಾದ  ಪ್ರೀತಿಯಿಂದ ನೀರು ಹಾಕುತ್ತಿರುವಂತೆ ತೋರಿತು.
‘‘ನನ್ನ ಟೆಲಿಗ್ರಾಮ್ ಸಿಕ್ಕಿದೆಯೆ ‘‘ ನಾನು ಕೇಳಿದೆ.
‘‘ಹೂಂ,  ಸಿಕ್ಕಿದೆ’’ ಆತ ಹೇಳಿದರು.
ಆತ ಮುಂದೆ ಮಾತಾಡದಿದ್ದುದರಿಂದ ನಾನು ನನ್ನ ಕಷ್ಟಗಳನ್ನು ಹೇಳಿಕೊಂಡು ಸಹಾಯದ ಅಪೇಕ್ಷೆಯನ್ನು ಮುಂದಿಟ್ಟೆ. ಆತನ ಮೌನ ಅಚ್ಚರಿ ಹುಟ್ಟಿಸಿತು.
“ಸಾಲ ಅಂತ ಕೊಡಿ. ಕೋರ್ಸು ಮುಗಿಸಿ ಬಂದೊಡನೆ ತೀರಿಸುತ್ತೇನೆ”ಎಂದೆ.
‘‘ನನ್ನ ಬಳಿ ಹಣವಿಲ್ಲ’’ ಎಂದರು.
‘‘ಐವತ್ತು ರೂಪಾಯಿಯಾದರೂ ಇರಲಿಕ್ಕಿಲ್ಲವೆ” ಎಂದೆ.
‘‘ಐವತ್ತಲ್ಲ, ಒಂದು ರುಪಾಯಿ ಕೂಡ ಇಲ್ಲ’’ ಎಂದರು.
‘‘ನಿಮ್ಮನ್ನೇ ನಂಬಿ ಬಂದಿದ್ದ್ಧೕನೆ. ನೀವೇ ಹೀಗೆ ಹೇಳಿದರೆ ನನಗೆ ಏನು ಮಾಡಬೇಕೆಂದು ತಿಳೀತಿಲ್ಲ. ಇನ್ನು ಭಿಕ್ಷೆ ಬೇಡುವುದೊಂದೇ ದಾರಿ’’ ಎಂದೆ.
‘‘ಭಿಕ್ಷೆ ಬೇಡಬಹುದಲ್ಲ ‘‘ ಎಂದರು.
ಬದುಕು ಬಹಳ ಕಹಿಯಾಗಿಬಿಟ್ಟಿತ್ತು. ಆದ್ದರಿಂದ ನನಗೆ ಅವರ ಬಳಿ ಅಷ್ಟು ಮಾತಾಡಲು ಸಾಧ್ಯವಾಯಿತು. ಆದರೆ ಆತನ ಕೊನೆಯ ಮಾತು ಕೇಳಿ ನನ್ನ ಬಾಯಿ ಕಟ್ಟಿಹೋಯಿತು. ನಾನು ಮೌನಿಯಾದೆ. ಆ ಕ್ಷಣವೇ ನನ್ನಲ್ಲಿ ಒಂದು ವಿಚಿತ್ರವಾದ ಪರಿವರ್ತನೆಯುಂಟಾದಂತೆನಿಸಿತು. ಭಾವ ಸಹಾಯ ಮಾಡುವ ಬಗ್ಗೆ ನನಗೆ ತುಂಬಾ ನಿರೀಕ್ಷೆಯಿತ್ತು, ದುಷ್ಟೆಯಾದ ತಾಯಿ ಮತ್ತು ನೀತಿಗೆಟ್ಟ ತಂಗಿಯ ಸಂಬಂಧವನ್ನು ಸಂಪೂರ್ಣವಾಗಿ ತೊರೆದಿದ್ದ ಅವರು ವ್ಯವಹಾರದ ಮೇಲೆ ಕೂಡ್ಲಿಗೆ ಬಂದಾಗಲೆಲ್ಲಾ ಉಳಿದುಕೊಳ್ಳುತ್ತಿದ್ದುದು ನಮ್ಮ ಮನೆಯಲ್ಲಿ. ನನ್ನ ಅಮ್ಮನಿಗೆ ಅವರ ಮೇಲೆ ತುಂಬಾ ಪ್ರೀತಿ ಅಭಿಮಾನವಿತ್ತು.
ಎಂದಿನಂತೆ  ಖುಷಿಯ ವಾತಾವರಣದಲ್ಲಿಯೇ ರಾತ್ರಿಯ ಊಟವಾಯಿತು. ನಾನು ಮೌನವಾಗಿಯೇ ಇದ್ದೆ. ಹಾಸಿಗೆ ಹಾಸಲ್ಪಟ್ಟಿತು. ಮಲಗಿದೆ. ದೀಪಗಳಾರಿದಾಗ  ನನಗೆ ‘ಇನ್ನು ಬರೀ ಕತ್ತಲೆ’ ಅನಿಸಿತು. ‘ನಿನ್ನ  ಪಾಲಿಗೆ ಇನ್ನು ಈ ಕತ್ತಲೆ ಮಾತ್ರ’ ಎಂದು ಕತ್ತಲೆ ಹೇಳಿತು. ಕತ್ತಲೆ ಅಸಹನೀಯವೆನಿಸಿತು. ಎದ್ದೆ. ಲೈಟು ಹಾಕಿ ಉಡುಪು ಹಾಕಿಕೊಂಡು ಹೊರಟೆ. ಬಾಗಿಲು ತರೆದು ಹೊರಗೆ ಕಾಲಿರಿಸಿದೆ. ‘‘ಇಂಥ ಹೊತ್ತಿನಲ್ಲಿ ಎಲ್ಲಿಗೆ” ಎಂದು ಒಳಗಿನಿಂದ ಅಕ್ಕನ ದನಿ ಕೇಳಿಸಿತು. ಅದಕ್ಕೆ ಉತ್ತರಿಸಬೇಕಾದ ಅಗತ್ಯ ನನಗೆ ಕಾಣಿಸಲಿಲ್ಲ. ಮತ್ತೇನನ್ನೂ ಕೇಳಿಸಿಕೊಳ್ಳುವ ಇಚ್ಚೆಯಿಲ್ಲದೆ ಅಂಗಳಕ್ಕೆ ಕಾಲಿಟ್ಟೆ. ಇಷ್ಟಾದರೂ ನಾನು ನನ್ನ ಓದು ಮುಗಿದ ಮೇಲೆ ಕೃಷ್ಣಪ್ಪ ಭಾವ ಮತ್ತು ಅವರ ಕುಟುಂಬದೊಂದಿಗಿನ ಸಂಬಂಧವನ್ನು ಮೊದಲಿದ್ದಂತೆಯೇ ಇರಿಸಿಕೊಂಡೆ.
 
ಕತ್ತಲಲ್ಲಿ  ಸುಮಾರು ಆರು ಕಿಲೊಮೀಟರ್ ದೂರ ನಡೆದು, ನನ್ನ ಅಮ್ಮನ ಅಕ್ಕನ ಗಂಡನಾದ ದೊಡ್ಡಪ್ಪನ  ದೊಡ್ಡ  ತೋಟದ ನಡುವಿನ ಮನೆ ತಲಪಿದೆ. ಅದು ನನಗೆ ದೊಡ್ಡಪ್ಪನ ಮನೆಯಷ್ಟೇ ಅಲ್ಲ, ಮೂಲತಃ ನನ್ನ ಅಮ್ಮನ ಅಮ್ಮನಾದ ಅಜ್ಜಿಯ ಮನೆಯೂ ಆಗಿದ್ದು ನನಗೆ ಬಹಳ ಪ್ರಿಯವಾದ ಮನೆಯಾಗಿದ್ದು ಹಸಿವು ಇಂಗುವಷ್ಟು ಉಂಡು ಆಟ ಆಡಿ ಬಹಳ ಬೇಸಗೆ ರಜೆಯಲ್ಲಿ ಮೂರ್ನಾಲ್ಕು ವಾರ ಕಳೆಯುವ ನೆಲೆಯಾಗಿತ್ತು. ಈಗ ನನಗೆ ಬೇಕಾಗಿದ್ದುದು ಕೇವಲ ಹಣ! ಆಟವೂ ಅಲ್ಲ, ಊಟವೂ ಅಲ್ಲ. ಎಂದಿನಂತೆ ಎರಡು ನಾಯಿಗಳು ಬೊಗಳುತ್ತಾ ಸ್ವಾಗತಿಸಿದುವು. ನಾಯಿಗಳೊಂದಿಗೇ ದೊಡ್ಡವನಾದ ನನಗೆ ನಾಯಿಗಳ ಭಯವಿರಲಿಲ್ಲ. ಮನುಷ್ಯರ ಭಯವೂ  ಆ ದಿನ ಒಂದೇ ಕ್ಷಣದಲ್ಲಿ ಬುಡ ಸಹಿತ ತೊಲಗಿಹೋಗಿತ್ತು.
‘‘ಎಲ್ಲಿಂದ ಬಂದೆ ಈ ಹೊತ್ತಿನಲ್ಲಿ ಮನೆಯಲ್ಲಿ ಎಲ್ಲಾ ಚೆನ್ನಾಗಿದ್ದಾರಾ ‘‘ ಎಂದು ಕೇಳಿದರು ದೊಡ್ಡಮ್ಮ, ತುಸು ಆತಂಕದಿಂದ.
‘‘ಎಲ್ಲಾ ಚೆನ್ನಾಗಿದ್ದಾರೆ’’ ಎಂದೆ.
‘‘ಊಟ ಆಗಿದೆಯೇ” ಎಂದು  ಕೇಳಿದರು.
‘‘ಆಗಿದೆ’’ ಎಂದೆ.
ಹಾಕಿಕೊಟ್ಟ ಹಾಸಿಗೆಯಲ್ಲಿ ಮಲಗಿದೆ. ನಿದ್ರೆಯೆಲ್ಲಿಂದ ಬರಬೇಕು ನೀನು  ಯೋಚನೆಯಲ್ಲಿಯೇ ಹುಟ್ಟಿ ಯೋಚನೆಯಲ್ಲಿಯೇ ಸಾಯುವ ಮನುಷ್ಯ ಎಂದು ಯೋಚನೆ ಹೇಳಿತು. ಯೋಚನೆ ಆರಂಭವಾಯಿತು ನೀವು ಸಾಕಿದ ನಾಯಿ ಯಾವಾಗಾದರೊಮ್ಮೆ ನಿಮಗೆ ಕಚ್ಚಬಹುದು. ನೀವೇ ಸಾಕಿ ಸಲಹಿದ ಬಡ ಬಂಧು, ಮಲ್ಟಿ ಕೋಟ್ಯಧೀಶನಾದರೂ ನೀವು ಬಡವನಾಗಿಯೇ ಉಳಿಯುತ್ತೀರಿ. ನೀವು ಅಚ್ಚೆಯಿಂದ ಅವನಿಗೆ ಕೊಟ್ಟ ಬೆಳ್ಳಿ ತಟ್ಟೆ ಮರುದಿನವೇ ಅವನ ಅಂಗಳದ ತಿಪ್ಪೆಯಲ್ಲಿ ಕಾಣಿಸಬಹುದು. ಆಗ ನಿಮ್ಮ ಆತ್ಮ ಅವಮಾನದಿಂದ ನರಳಿ ಸ್ವಲ್ಪ ಹೊತ್ತು ಸತ್ತೇ ಹೋಗುತ್ತದೆ. ವಾಸ್ತವದಲ್ಲಿ, ಅವನ ಕ್ರಿಯೆಯಿಂದ ಅವಮಾನವಾಗಿರುವುದು ನಿಮಗಲ್ಲ; ಆತ ತನಗೆ ತಾನೇ ಅವಮಾನ ಮಾಡಿಕೊಂಡು ತಾನೆಂಥವನೆಂಬುದಕ್ಕೆ ಅವನ ಚಿತ್ರ ನಿಮಗೆ ಕೊಟ್ಟಿದ್ದಾನೆ. ನೀವು ಅವನಿಗೆ ಹತ್ತಿರ ಇಲ್ಲ, ನೂರಾರು ಗಾವುದ ದೂರ ಇದ್ದೀರಿ!
 
64
 
ಮೈಯಲ್ಲಿ ಏನೋ ನೋವಿತ್ತು. ಆದರೂ ನಿದ್ರೆ ಬರಲಿಲ್ಲ. ಬದುಕಲಿಕ್ಕಿಷ್ಟೊಂದು ಕಷ್ಟವೆ ಎಂದನಿಸಿತು. ಇಷ್ಟು ಕಷ್ಟಪಟ್ಟು ಬದುಕಿ ಆಗಬೇಕಾದ್ದೇನು ಎಂಬ ಪ್ರಶ್ನೆ ಕೂಡ ಹುಟ್ಟಿತು. ಇಲ್ಲಿಯ ವರಗೆ  ಬದುಕಿದ್ದೇ ಹೆಚ್ಚು, ಇನ್ನೂ ಇದೇ ಬದುಕಲ್ಲವೆ ಎಂದನಿಸಿತು. ಎಚ್ಚರಕ್ಕಿಂತ ಹೆಚ್ಚು ಎಚ್ಚರಗೊಂಡ ಮನಸ್ಸಿನ ಭಿತ್ತಿಯ ಮೇಲೆ  ಬೆಳದಿಂಗಳ ರಾಕ್ಷಸನಿಂದಾರಂಭವಾಗಿ ಒಂದೊಂದೇ ದಾನವ ಅರೆದಾನವ ರೂಪಗಳು ಮೂಡಿ ಮರೆಯಾದ ನಂತರ, ಹೊಟ್ಟೆ ಸವರಿದ ಉಪಾಧ್ಯಾಯಿನಿಯಿಂದಾರಂಭವಾಗಿ, ಬದಿಯಡ್ಕದಿಂದ ತಲಚೇರಿಯ ವರೆಗೆ ಒಬ್ಬೊಬ್ಬರದೇ ದೇವತಾ ರೂಪ ಮೂಡಿತು. ಪ್ರತಿ ಮನಸ್ಸಿನೊಳಗೂ ಇದೆ ಸಾವಿರಾರು ಪುಟಗಳ ಒಂದು ಇತಿಹಾಸ. ಮನುಷ್ಯತ್ವಕ್ಕೆ ತಾನೇ ತಾನಾಗಿ ಅಂಟಿಕೊಳ್ಳುವ ವರ್ತಮಾನದ ಜಿಡ್ಡನ್ನು ತೊಲಗಿಸಲು, ಈ ಸ್ವಂತ ಆತ್ಮೇತಿಹಾಸದ ಪುಟಗಳನ್ನು  ಒಮ್ಮೊಮ್ಮೆ ತಿರುವಿ ಹಾಕಬೇಕು. ‘ಸಾಯುವುದಾದರೂ ಮಂಜುಗಡ್ಡೆಯಂತೆ ಕರಗಿ ಸಾಯಬೇಡ, ಕೆಂಡದಂತೆ ಉರಿದು ಸಾಯು’ ಎಂದಿತು  ಆತ್ಮೇತಿಹಾಸದೊಳಗಿನ ಮನಸ್ಸು. ‘ಅದೇನೊ  ಸರಿ. ಆದರೆ, ಸಾಯುವ ಮೊದಲೀಗ ಬದುಕಲೇ ಬೇಕಲ್ಲ ಅದು ಹೇಗೆ’
ಪ್ರಶ್ನೆಗಳ ನಡುವೆ  ಮುಂಜಾವದ ಹೊತ್ತಿಗೆ ಸ್ವಲ್ಪ ನಿದ್ರೆ ಬಂತು.ಎಚ್ಚರಗೊಂಡಾಗಲೇ ನನ್ನ  ಒಳ ಮನಸ್ಸು ಕೇಳಿತು. ‘ಏನು ನಿನ್ನ  ಮುಂದಿರುವ ಸಮಸ್ಯೆಗೆ ಪರಿಹಾರ’
ಹಿಂದೊಮ್ಮೆ  ನನಗೆ ಒಂದು ಯೋಚನೆ ಬಂದಿತ್ತು.  ಕೆಲ ಮಂದಿ ಯಾವುದೋ  ಕಾರಣಕ್ಕೆ   ಹಿಂದೂ ಧರ್ಮದ ಜಾತಿ ಭೇದ ನೀತಿಯ ವಿರುದ್ಧ, ಅಥವಾ ತಮ್ಮ ಸಮಾಜದವರ ಅಥವಾ ಕುಟುಂಬದವರ ವಿರುದ್ಧ ದಂಗೆಯೆದ್ದು ಕ್ರೈಸ್ತ ಧರ್ಮ ಸೇರಿ, ಉನ್ನತಿಯನ್ನು ಸಾಧಿಸಿದ್ದರು. ಓದಿ ಉನ್ನತ ಪದವಿ ಪಡೆದು  ವಿದೇಶಕ್ಕೆ ಕೂಡ ಹೋಗಿ ಉನ್ನತ ವ್ಯಾಸಂಗ ಮಾಡುವ ಅವಕಾಶ ಪಡೆದಿದ್ದರು. ಬಹಳ ಕಾಲದ ಹಿಂದೆ ಅಸ್ಪೃಶ್ಯನೆನಿಸಿಕೊಂಡಿದ್ದ ಲಕ್ಷೋಪಲಕ್ಷ ಮಂದಿ ಕ್ರೈಸ್ತರಾಗಿ, ಹಿಂದೂ ದೇವರು-ದೇವಾಲಯಗಳ ಅಗತ್ಯವನ್ನು ಕೂಡ ನಿವಾರಿಸಿಕೊಂಡಿದ್ದರು. ನನಗೆ ಬೇಕಾಗಿದ್ದುದು ಓದುವ ಅವಕಾಶ ಮಾತ್ರ. ಜ್ಞಾನಾರ್ಜನೆಯ ಬದುಕಿನ ಹೊರತು ಶ್ರೀಮಂತಿಕೆಯ ಉಚ್ಚ  ಸ್ಥಾನಮಾನಗಳ ಬದುಕು ಎಂಬುದು ನನಗೆ ಇಲ್ಲ.  ಆದುದರಿಂದ ಓದಲು ಸಹಾಯ ಸಿಗುವುದಾದರೆ, ಕ್ರೈಸ್ತನಾಗಿಬಿಡಲೆ
 
ಕೆಲವು ವರ್ಷಗಳ ಹಿಂದೆ, ಕೂಡ್ಲಿನಲ್ಲಿ ನಮ್ಮ ಮನೆಗೆ ಸಮೀಪ ಒಂದು ಬಡ ಕ್ರೈಸ್ತ ಕುಟುಂಬದ ಗುಡಿಸಲಿಗೆ ಬೆಂಕಿ ಬಿದ್ದು ಮನೆ ಪೂರ್ತಿಯಾಗಿ ಸುಟ್ಟು ಹೋಯಿತು. ಅವರಿಗೆ ನಮ್ಮ ಮನೆಯ ಜಗಲಿಯಲ್ಲಿ ನಾವು ತಾತ್ಕಾಲಿಕ ಆಶ್ರಯ ನೀಡಿದ್ದೆವು. ಅವರ ಮನೆ ಮತ್ತು ಜಾಗದ ಒಡೆಯರಾಗಿದ್ದು, ಅವರು ದಿನಾ ಕೂಲಿ ಕೆಲಸಕ್ಕೆ ಕೂಡ ಹೋಗುತ್ತಿದ್ದ ಊರ ಒಡೆಯನಿಂದ ಏನೂ ಸಹಾಯ ಸಿಗಲಿಲ್ಲ. ಅವರನ್ನು ಓಡಿಸಲೆಂದು ಅವನೇ ಬೆಂಕಿ ಕೊಡಿಸಿರಬಹುದೆಂಬ ಸಂದೇಹ ಕೂಡ ಇತ್ತು. ಆದರೆ ತಿಂಗಳೆರಡು ಕಳೆದರೂ  ಅವರು ಬೇರೆ ಕಡೆ ಹೋಗುವ ಪ್ರಯತ್ನ ಮಾಡದಿದ್ದಾಗ ನಾನು ಅವರ ಧರ್ಮಗುರುವಿನ ಬಳಿಗೆ ಹೋಗಿ ವಿಷಯವನ್ನು ತಿಳಿಸಿ, ಅವರಿಗೆ ಏನಾದರೂ ಸಹಾಯ ಮಾಡಬೇಕೆಂದು ಕೇಳಿಕೊಂಡೆ. ಮಾತು ಮಾತಿಗೂ ‘‘ದೇವರು ಕೃಪೆ ಮಾಡುತ್ತಾನೆ’’ಎಂದು ಆತ ಹೇಳುತ್ತಿದ್ದುದನ್ನು ಕೇಳಿ ನನಗೆ ರೇಗಿತು. ‘‘ದೇವರು ಏನು ಮಾಡುತ್ತಾನೆ ಯಾವಾಗ ಮಾಡುತ್ತಾನೆ ಎಂದು ತಿಳಿಯುವುದಿಲ್ಲ. ಈಗ ಅವರಿಗೆ ಸಹಾಯದ ಆಗತ್ಯ ಇದೆ. ನೀವು ಏನಾದರೂ ಮಾಡಿ’’ ಎಂದುದಕ್ಕೂ ಆತ ದೇವರ ದಯೆಯ ವಿಚಾರವನ್ನೇ ಹೇಳತೊಡಗಿದಾಗ ಸಿಟ್ಟನ್ನು ಮುಚ್ಚಿಟ್ಟುಕೊಂಡು ಸುಮ್ಮನೆದ್ದು ಬಂದಿದ್ದೆ.  ಈಗ ದೀನನಾಗಿ ನಾನು ಒಬ್ಬ ಕ್ರೈಸ್ತ ಧರ್ಮ ಗುರುವಿನ ಮುಂದೆ ನಿಲ್ಲುವ ಚಿತ್ರ ಮನಸ್ಸಿಗೆ ಬಂತು. ಆದಕ್ಕಿಂತ ಅರಬೀ ಸಮುದ್ರಕ್ಕೆ ಮೀನುಗಳ ಬಾಯಿಗೆ ಬಿದ್ದು ಮನುಷ್ಯರ ಹೊಟ್ಟೆ ಸೇರುವುದು ಒಳ್ಳೆಯದೆನಿಸಿತು. ಒಮ್ಮೆ ತಲಚೇರಿಯಲ್ಲಿ, ಬಟ್ಟೆ ಹೊಲಿಸಲು ಹೋದಲ್ಲಿ ಬಿ.ಎಡ್ ಕ್ಲಾಸಿನಲ್ಲಿದ್ದ ನನ್ನ ಸಹಪಾಠಿಯೊಬ್ಬಳ ಮಾವನ ಪರಿಚಯವಾಗಿತ್ತು. ಅರೆ ಪ್ರೆಂಚ್ ಮೂಲದ, ಮಲೆಯಾಳದ ತೀಯ ಸಮಾಜದವರು. ಅವನ ಮಗಳಂತೆ ಆತನೂ ಕೆಂಪು ಕೆಂಪಗೆ ಸುಂದರವಾಗಿದ್ದ. ಒಳ್ಳೆಯವನು.  ಅವನಿಗೆ  ಒಂದು ಟೈಲರಿಂಗ್ ಶಾಪ್ ಇತ್ತು. ತಲಚೇರಿಯಲ್ಲಿ ನಾನು ಹೊಲಿಸಿಕೊಂಡ ಒಂದೇ ಒಂದು  ಷರ್ಟಿನ ಟೈಲರ್ ಆತ.  ದಿನಾ ಕಾಲೇಜಿಗೆ ಹೋಗುವಾಗ ಬರುವಾಗ ಅವನು ನನ್ನನ್ನು ನೋಡುತ್ತಿದ್ದನಂತೆ.
‘‘ನಮ್ಮ ಹುಡುಗಿ ಹೇಗಿದ್ದಾಳೆ ‘‘ ಅವನು ಕೇಳಿದ.
‘‘ಹಾಗೆಂದರೆ “ನನಗೆ  ಆತನ ಪ್ರಶ್ನೆ ಅರ್ಥವಾಗದೆ ಕೇಳಿದೆ.
‘‘ಅಲ್ಲಾ,  ಅವಳ ಬಗ್ಗೆ ನಿಮ್ಮ ಅಭಿಪ್ರಾಯವೇನು ‘‘
ನಾನು ನಕ್ಕು, ‘‘ನನ್ನ  ಅಭಿಪ್ರಾಯ ಯಾಕೆ ಒಳ್ಳೆಯ ಹುಡುಗಿ’’ ಎಂದೆ.
 
ನಿಜಕ್ಕೂ ಸಾಧು ಸ್ವಭಾವದ ಒಳ್ಳೆಯ ಹುಡುಗಿ. ಕೆಂಪು ಕೆಂಪಗಿನ ಚಂದ್ರಮುಖಿ.
ಸುಂದರವಾಗಿದ್ದಳು.
‘‘ಅದಲ್ಲ, ನಿಮಗೆ ಅವಳು ಇಷ್ಟವೆನಿಸುತ್ತಾಳೆಯೆ” ಆತ ಕೇಳಿದ. ಮಾತುಕತೆ ಮಲೆಯಾಳದಲ್ಲಿ ನಡೆದಿತ್ತು.
ಇದೆಂಥಾ ಪ್ರಶ್ನೆಯೆಂದು ಗಾಬರಿಯಾಯಿತು. ಆದರೂ ಸಂಬಾಳಿಸಿಕೊಂಡು ಕೇಳಿದೆ,
‘‘ಅಲ್ಲಾ, ಯಾಕೆ ಹೀಗೆ ಕೇಳುತ್ತಿದ್ದೀರಿ ‘‘
‘‘ಸುಮ್ಮನೆ ಕೇಳುತ್ತಿಲ್ಲ, ನಿಮಗೆ ಇಷ್ಟವಿದ್ದರೆ ಒಂದು ಸಂಬಂಧ ಮಾಡಬಹುದು’’ಆತನೆಂದ.
ಈಗ ಸುಧಾರಿಸಿಕೊಂಡು ಮುಗುಳ್ನಕ್ಕೆ. ಏನಾದರೂ ಸಬೂಬು ನೀಡಬೇಕಲ್ಲ ಎಂದುಕೊಂಡು,
‘‘ನಾನು ಯಾವುದೋ ಜಾತಿ, ನೀವು ಯಾವುದೋ ಜಾತಿ. ಹಾಗೆಲ್ಲ ಆಗುತ್ತದೆಯೇ”
‘‘ಕೇರಳದಲ್ಲಿ ಅದೆಲ್ಲ ಯಾರಿಗೆ ಬೇಕಾಗಿದೆ ಹುಡುಗ ಕೆಲಸದಲ್ಲಿರಬೇಕು. ಹುಡುಗಿ ಕೆಲಸದಲ್ಲಿರಬೇಕು. ಅಷ್ಟೇ ಎಲ್ಲರೂ ನೋಡುವುದು”
ಆರ್ಥಿಕ ಸಮಸ್ಯೆಯನ್ನು ಪರಿಹರಿಸಿಕೊಳ್ಳಲು ಇದೂ ಒಂದು ವಿಧಾನ ಅಂತ ನನಗೆ ಗೊತ್ತಿಲ್ಲದ ಸಂಗತಿಯೇನೂ ಆಗಿರಲಿಲ್ಲ. ಯಾವ ಸುತ್ತು ಬಳಸೂ ಇಲ್ಲದೆ,  ವಿವಾಹ ಸಂಬಂಧದ   ವಿಚಾರ ಎತ್ತಲು ಸಾಧ್ಯವಿದೆ ಎಂದು ನಾನು ತಿಳಿದುಕೊಂಡದ್ದು ಮಾತ್ರ  ಆವತ್ತೇ.
“ನನಗೆ ಆಗಲೇ ಮದುವೆ ನಿಶ್ಚಯವಾಗಿದೆ” ಎಂದು ಒಂದು ಹಸಿ ಸುಳ್ಳು ಹೇಳಿ ವಿಷಯಕ್ಕೆ  ವಿದಾಯ ಕೋರಿದೆ.
ಕಾಲೇಜಿನಿಂದ  ಪ್ರವಾಸದ ಯೋಜನೆಯ ಪ್ರಸ್ತಾಪವಾದಾಗ, ತುಂಬಾ ಹಣವಿದ್ದವರು ಮತ್ತು ಮೈಸೂರು  ನೋಡಿರದಿದ್ದವರ ತಂಡ ಮೈಸೂರಿಗೂ, ಅದಕ್ಕಿಂತ ಕಡಿಮೆ ಶ್ರೀಮಂತರು ಮತ್ತು ಕಲ್ಲಿಕೋಟೆ ನೋಡದಿದ್ದವರ ತಂಡ ಕಲ್ಲಿಕೋಟೆಗೂ, ಮಂಗಳೂರು ನೋಡಿರದವರು ಮತ್ತು  ಅವರ ಜೊತೆ  ಬಡವನಾದ ನಾನು ಮಂಗಳೂರಿಗೂ ಹೊರಟೆವು. ಚೆಂದದ ಹುಡುಗಿಯರೆಲ್ಲ ಮಂಗಳೂರು ಆಯ್ಕೆ ಮಾಡಿದರಲ್ಲಾ ಅಂತ ಮೈಸೂರು ಮತ್ತು ಕಲ್ಲಿಕೋಟೆಗೆ ಹೊರಟವರು ಬೇಜಾರುಪಟ್ಟುಕೊಂಡರು.
ಒಬ್ಬರು ಪ್ರೊಫೆಸರು ನಮ್ಮೊಂದಿಗಿದ್ದರು. ತಂಡದಲ್ಲಿ  ಕನ್ನಡದವನು ನಾನೊಬ್ಬನೆ.  ಆದುದರಿಂದ ನಾನು ತಂಡದ ಗೈಡಾಗಿಬಿಟ್ಟೆ  ಎಂದು ಪ್ರತ್ಯೇಕವಾಗಿ ಹೇಳಬೇಕಾಗಿಲ್ಲ. ಅದೆಂತೋ ನಮ್ಮ ತಂಡ ಇತರ ತಂಡಗಳಿಗಿಂತ ದೊಡ್ಡದಾಗಿತ್ತು.  ಮಂಗಳೂರಿನಲ್ಲಿ ಏನೇನೋ ವಸ್ತುಗಳನ್ನು ಕೊಂಡುಕೊಳ್ಳಲು ನನ್ನ ಸಹಪಾಠಿಗಳೊಡನೆ ಅವರಿಗಾಗಿ ನಾನು  ಅಂಗಡಿಯಂಗಡಿ ಅಲೆದು ಬಳಲಿದ್ದಕ್ಕೆ   ಪರಿತಪಿಸಿದ ಸಹಪಾಠಿಯೊಬ್ಬಳು ಮತ್ತೆ  ಮತ್ತೆ ಥ್ಯಾಂಕ್ಸ್  ಹೇಳಿ ತುಸು ಹತ್ತಿರವಾದಳು. ತಿಂಗಳ ನಂತರ, ಸಹಪಾಠಿ ನನ್ನನ್ನು ಕ್ರಿಸ್ಮಸ್ ಹಬ್ಬದಂದು ತನ್ನ ಮನೆಗೆ ಆಮಂತ್ರಿಸಿದಳು. ಸಂಕೋಚಪಡುತ್ತಾ ನಾನು ಕಾಲೇಜಿಗೆ ಸಮೀಪವೇ ಇದ್ದ  ಅವರ ಮನೆಗೆ ಹೋದೆ.
ದೊಡ್ಡ ಮನೆ. ಶಿಕ್ಷಕರಾಗಿದ್ದ  ಆಕೆಯ ತಂದೆ ತೀರಿಕೊಂಡಿದ್ದರು.  ಆಕೆಯ ಮೂವರು ಅಕ್ಕಂದಿರು ಒಳ್ಳೆಯ ಉದ್ಯೋಗಲ್ಲಿದ್ದರು. ಎಲ್ಲರಿಗೂ ಮದುವೆಯಾಗಿತ್ತು. ತಮ್ಮ  ಕೂಡ   ಮದ್ರಾಸಿನಲ್ಲಿ  ಒಂದು  ಕಂಪೆನಿಯಲ್ಲಿ  ಒಳ್ಳೆಯ ಉದ್ಯೋಗದಲ್ಲಿದ್ದ. ಹಬ್ಬಕ್ಕೆ  ಬಂದವರು ಎಲ್ಲರೂ ಮನೆಯಲ್ಲಿದ್ದರು.
ಚಹಾ ತಿಂಡಿ ಆಯಿತು. ಕೊನೆಗೆ   ಆಕೆಯ ತಾಯಿ ಮದುವೆಯಾಗಿದೆಯೇ ಎಂದು ಕೇಳಿದ ರೀತಿಯಲ್ಲಿ  ನನಗೆ  ತಟ್ಟನೆ ಆ ಪ್ರಶ್ನೆಯ ಉದ್ದೇಶ ಅರ್ಥ ಆಯಿತು. ನನಗೆ ಮದುವೆ ನಿಶ್ಚಯ ಆಗಿದೆ ಎಂದೆ. ವಾಸ್ತವದಲ್ಲಿ ನಾನು ಮದುವೆಯಾಗಲಿದ್ದ  ಹುಡುಗಿಯಿನ್ನೂ  ನನ್ನ  ಕನಸಿನಲ್ಲಿ ಕೂಡ ಬಂದಿರಲಿಲ್ಲ.
ಅದು ಕೇರಳದಲ್ಲಿ  ಮದುವೆಯ ಪ್ರಸ್ತಾಪ ಮಾಡುವ ಒಂದು ಲೋಕಪ್ರಿಯ ವಿಧಾನ  ಎಂದು ನಾನು ಕಂಡುಕೊಂಡೆ. ಜಾತಿ ಮತ ಯಾವುದೂ ಮುಖ್ಯವಲ್ಲ.  ಪತಿಪತ್ನಿಯರಾದ ಗಂಡು ಹೆಣ್ಣು   ಸ್ವತಂತ್ರವಾಗಿ,  ಇತರರನ್ನು ಅವಲಂಬಿಸದೆ ತಮ್ಮ ಸಂಪಾದನೆಯ ಮೇಲೆ ಬಾಳುವೆ ಮಾಡಬೇಕಾದ್ದು ಮುಖ್ಯ. ಪ್ರೀತಿಯೆಂಬುದೊಂದು ಬೇರೆಯೇ ಆದುದಲ್ಲ. ಆರ್ಥಿಕ ಭದ್ರತೆಯ ನೆರವಿಲ್ಲದೆ ಪ್ರೀತಿಗೆ ಬದುಕಲು ಕಷ್ಟ. ಆದ್ದರಿಂದ ಪ್ರೀತಿ  ಆರ್ಥಿಕ   ಭದ್ರತೆಗೆ ಜೋಡಿಕೊಂಡಿರಬೇಕಾದ್ದು  ಅಗತ್ಯ ಎಂಬುದು ಅಲ್ಲಿನ ಸಾಮಾನ್ಯ   ಸಾಮಾಜಿಕ ನಿಲುವು. ಈ ಎರಡು ಅಂಶಗಳು ಗಂಡು ಹೆಣ್ಣು  ತಾವೇ ಪ್ರೀತಿಸಿ ಮದುವೆಯಾಗುವ ನಿರ್ಧಾರದ ಹಿಂದೆಯೂ  ಇರುತ್ತವೆ;  ಹಿರಿಯರ ಆಯ್ಕೆ ಅಥವಾ ಸೂಚನೆಯ ಹಿಂದೆಯೂ ಇರುತ್ತವೆ.
ಹುಡುಗಿಯ  ‘ಕ್ಷೇಮ’ಕ್ಕಾಗಿ  ಗಂಡಿನ ಸಂಪಾದನೆ ಮತ್ತು  ಅವನ ಪಿತ್ರಾರ್ಜಿತ ಆಸ್ತಿಯನ್ನು ಮಾತ್ರ ಅವಲಂಬಿಸುವುದಕ್ಕಿಂತ ಇದು ಹೆಚ್ಚು ಸುರಕ್ಷಿತ ವಿಧಾನ ಎಂದು ನನಗನಿಸಿತು.  ವರಾನ್ವೇಷಣೆಯ ಸಂದರ್ಭದಲ್ಲಿ  ಹುಡುಗಿಯ ತಂದೆ ಕೇಳುವ ಪ್ರಶ್ನೆ ಎಂಬುದಾಗಿ ನಮ್ಮ ಊರುಗಳಲ್ಲಿ  ಜನರು ತಮಾಷೆಯಾಗಿ ಆಡಿಕೊಳ್ಳುವ ‘ಮಾಣಿ ಸತ್ತಂಗೆ ಕಾಂಬ. ಕೂಸಿಂಗೆ ಅಶನಾರ್ಥಕ್ಕೆ ಬಗೆ ಇದ್ದೊ’ ಎಂಬ ಒಂದು ಹವ್ಯಕ ಭಾಷೆಯ ತಮಾಷೆಯ ಮಾತು ಈ ಸಂದರ್ಭದಲ್ಲಿ  ನೆನಪಿಗೆ ಬರುತ್ತದೆ.
 

