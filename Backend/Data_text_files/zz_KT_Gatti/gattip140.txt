ರೆಹಮಾನ್ ಸಾಹೇಬರ ಅಂಗಡಿಯ ಮುಂದಿನಿಂದ ಹಾದುಹೋಗುವಾಗ ಅವರು ಅವನನ್ನು ಕರೆದು,
`ಹೇಳದೆ ಕೇಳದೆ ಹೋಗಿಬಿಟ್ಟೆಯಲ್ಲಾ. ಅಬ್ಬೋಕರೆ ಕೇಳ್ತಾ ಇದ್ದ’ ಎಂದರು.
`ಇನ್ನು ಇಲ್ಲೇ ಇರ್ತೇನೆ’ ಎಂದ ಶಂಕರ.
ಶಂಕರ ರೆಹಮಾನ ಸಾಹೇಬರ ಮನೆಗೆ ಬಂದ.
ಕಿಟಕಿಗಳಲ್ಲೆಲ್ಲಾ ಇದ್ದ ಮುಖಗಳು ಇವನಿಗೇನಾದರೂ ದೃಷ್ಟಿ ದೋಷವಿದೆಯೆ ಎಂದುಕೊಂಡವು.
ಅವನು ಕೋಣೆಯ ಬಾಗಿಲಲ್ಲಿ ಬಂದು ನಿಂತಾಗ ಕಾಲ ಸಪ್ಪಳವನ್ನು ಕೇಳಿದ ಅಬ್ಬೋಕರೆ,
`ಕಾಸಿಮ ಬಂದನೆ’ ಎಂದ.
`ಹೌದು ಬಾಪ್ಪಾ’ ಎಂದು ಶಂಕರ ಒಳಹೋಗಿ ಅವನ ಹಾಸಿಗೆಯಲ್ಲಿ ಕುಳಿತ.
ಅಬ್ಬೋಕರೆ ತಿನ್ನುವುದನ್ನು ಉಣ್ಣುವುದನ್ನು ನಿಲ್ಲಿಸಿಬಿಟ್ಟಿದ್ದ. ಕೆಲವೊಮ್ಮೆ ಒಂದೆರಡು ಗುಟುಕು ಹಾಲು ಮಾತ್ರ ಅವನ ಗಂಟಲೊಳಗೆ ಇಳಿಯುತ್ತಿತ್ತು.
ಅವನು ಒಮ್ಮೆ ಕಣ್ಣರಳಿಸಿ ಮಗನನ್ನು ನೋಡಿದ. ಸ್ವಲ್ಪ ಹೊತ್ತು ಅರಳಿಯೇ ಇದ್ದ ಕಣ್ಣುಗಳು ನಿಧಾನವಾಗಿ ಮುಚ್ಚಿಕೊಂಡುವು.
ಅಬ್ಬೋಕರೆಗೆ ಮತ್ತೆ ನಿದ್ದೆ ಬಂದಾಗ ಶಂಕರ ಎದ್ದು ಪ್ಯಾಂಟು ಕಳಚಿ ಬಿಳಿ ಪಂಚೆಯುಟ್ಟುಕೊಂಡು ಕೋಣೆಯ ಮೂಲೆಯಲ್ಲಿದ್ದ ಹುಲ್ಲಿನ ಚಾಪೆಯನ್ನು ನೆಲದ ಮೇಲೆ ತಂದೆಯ ಹಾಸಿಗೆಯ ಪಕ್ಕದಲ್ಲೇ ಬಿಡಿಸಿ ಮಲಗಿದ.
ತನ್ನಿಂದ ಈಗ ಆಗಬೇಕಾದುದು ಏನೂ ಇಲ್ಲ. ತಾನು ಇಲ್ಲಿರುವುದು ನಿಮಿತ್ತ ಮಾತ್ರ. ವಾಸ್ತವದಲ್ಲಿ, ತಾನು ತಂದೆಯ ಕೊನೆಯನ್ನು ಕಾಣಲು ಬಂದ ಹಾಗೆಯೇ ಆಯಿತು. ತಂದೆಯ ಕೊನೆಯ ಹೊತ್ತಿನಲ್ಲಿ ಅವನ ಜೀವಕೊಂದಲ್ಪ ಶಾಂತಿಯನ್ನು ಕೊಡುವ ಕೆಲಸವನ್ನಷ್ಟೇ ನನ್ನಿಂದ ಮಾಡಲು ಸಾಧ್ಯ ಎಂದುಕೊಂಡ ಶಂಕರ.
ಯಾರೋ ಒಬ್ಬ ಹುಡುಗ ರೆಹಮಾನ್ ಸಾಹೇಬರ ಮನೆಯೊಳಗಿನಿಂದ ಬಂದು ಕೋಣೆಯ ಬಾಗಿಲಲ್ಲಿ ನಿಂತ. ಅವನ ಕೈಯಲ್ಲಿ ಸಾಸರಿನಲ್ಲಿ ಹೊಗೆಯಾಡುತ್ತಿದ್ದ ಚಹದ ಕಪ್ ಕಾಣಿಸಿತು.
`ನಿಮಗೆ ಚಹ ಕಳಿಸಿದ್ದಾರೆ’ ಅವನೆಂದ.
ಶಂಕರ ಎದ್ದು ಕುಳಿತು ಚಹ ಕುಡಿದ.
ಹುಡುಗ ಕಪ್ ಮತ್ತು ಬಸಿ ಕೊಂಡೊಯ್ದ. ಸ್ವಲ್ಪ ಹೊತ್ತಿನ ಬಳಿಕ ಇನ್ನೊಬ್ಬ ಸ್ವಲ್ಪ ಚಿಕ್ಕ ಹುಡುಗ ಬಂದು,
`ಊಟಕ್ಕೆ ಬರಬೇಕಂತೆ’ ಎಂದ.
ಗಂಟೆ ಎಂಟರ ಸಮೀಪ. ಐದು ನಿಮಿಷದ ಬಳಿಕ ರೆಹಮಾನ್ ಸಾಹೇಬರು ಬಂದು,
`ಹೇಗಿದ್ದಾನೆ ಅಬ್ಬೋಕರೆ’ ಎಂದು ಕೇಳಿದರು.
`ಹಾಗೇ ಇದ್ದಾರೆ’ ಶಂಕರನೆಂದ.
`ನಿನ್ನ ಊಟ ಆಯ್ತೆ’
`ಸದ್ಯ ನನಗೆ ಊಟ ಬೇಕಾಗಿಲ್ಲ’
`ಊಟಕ್ಕೆ ನೀನು ನನ್ನೊಂದಿಗೆ ಬರಬಹುದು’
`ಸದ್ಯ ನನಗೆ ಹಸಿವಿಲ್ಲ’
`ನಿನ್ನಿಷ್ಟ’ ಎಂದರು ರೆಹಮಾನ್ ಸಾಹೇಬರು ಸ್ವಲ್ಪ ಅಸಮಾಧಾನದಿಂದ.
`ಸಿಟ್ಟು ಮಾಡಿಕೊಳ್ಬೇಡಿ. ನನಗೆ ನಿಮ್ಮಲ್ಲಿ ಊಟ ಮಾಡಬಾರದೆಂದೇನೂ ಇಲ್ಲ. ಆದರೆ ನಾನು ಶುದ್ಧ ಸಸ್ಯಾಹಾರಿಯಾಗಿರುವುದರಿಂದ ನನ್ನಿಂದ ನಿಮಗೆ ತೊಂದರೆ ಹೆಚ್ಚು’ ಶಂಕರನೆಂದ.
`ಹಾಗೋ ಪರವಾಗಿಲ್ಲ. ನಿನಗೆ ಬೇಕಾದ ಹಾಗೆ ಏನಾದ್ರೂ ಮಾಡೋಣ’
`ಸದ್ಯಕ್ಕೆ ಅಂಥ ತೊಂದರೆಯೇನೂ ತೆಗೆದುಕೊಳ್ಳಬೇಕಾಗಿಲ್ಲ. ಮಧ್ಯಾಹ್ನ ತುಂಬಾ ತಡವಾಗಿ ಊಟ ಮಾಡಿದೆ. ಹಾಗೆ ನಾನು ಏನಾದರೂ ಆಹಾರ ತೆಗೆದುಕೊಳ್ಬೇಕೆಂದಿದ್ದರೆ ಒಂದು ಲೋಟ ಹಾಲು ಕೊಡಿ ಸಾಕು’
`ಮನೆಯೊಳಗೆ ಬರ್ತೀಯ. ಅಥವಾ ಇಲ್ಲಿಗೇ ಕಳಿಸ್ಬೇಕಾ’
`ಇಲ್ಲಿಗೆ ಕಳಿಸಿಬಿಡಿ’
`ಸ್ವಲ್ಪ ಹೊತ್ತಿನಲ್ಲಿ ಒಬ್ಬ ಹುಡುಗ ಒಂದು ಲೋಟದಲ್ಲಿ ಹಾಲು ಮತ್ತು ಬಾಳೆಯ ಹಣ್ಣುಗಳನ್ನು ತಂದಿರಿಸಿ ಹೋದ.
ಶಂಕರ ಹಣ್ಣುಗಳನ್ನು ತಿಂದು ಹಾಲು ಕುಡಿದು ಮಲಗಿದ.
ಇಡೀ ರಾತ್ರಿ ಅಬ್ಬೋಕರೆ ಎಚ್ಚರಗೊಳ್ಳಲೇ ಇಲ್ಲ.
ಶಂಕರ ರಾತ್ರಿ ಇಡೀ ಬಹುತೇಕ ಎಚ್ಚರವಾಗಿಯೇ ಇದ್ದ.
ಬೆಳಗಾದೊಡನೆ ಎಚ್ಚರಗೊಂಡ ಅಬ್ಬೋಕರೆ,
`ಕಾಸಿಮ್’ ಎಂದ.
`ಬಾಪ್ಪಾ’ ಎಂದ ಶಂಕರ.
ಆಮೇಲೆ ಅಬ್ಬೋಕರೆ ಆಗಾಗ `ಕಾಸಿಮ್’ ಎಂದು ಕರೆಯುತ್ತಲೇ ಇದ್ದ. ಎರಡು ಮೂರು ಬಾರಿ ಕಾಸಿಂ ತಂದೆಯ ಬಾಯಿಗೆ ನಾಲ್ಕೈದು ಚಮಚ ಹಾಲು ಹೊಯ್ದ. ಆ ದಿನ ಅಷ್ಟೇ ಅವನ ಅಹಾರವಾಯ್ತು.
ಶಂಕರನಿಗೆ ಬೆಳಿಗ್ಗೆ ಚಹ ಮತ್ತು ಬ್ರೆಡ್ ಬಂತು.
ಮಧ್ಯಾಹ್ನ ಒಂದು ಹೋಟೆಲಿಗೆ ಹೋಗಿ ಊಟದ ಶಾಸ್ತ್ರ ಮುಗಿಸಿಕೊಂಡು ಬಂದ.
ಸಂಜೆಗೆ ಪುನಃ ಶಂಕರ ಹೊರಹೋದ. ಗೋಮಟನ ಗುಡ್ಡವನ್ನು ಹತ್ತಿ  ಒಂದೆಡೆ ಸ್ವಲ್ಪ ಹೊತ್ತು ಕುಳಿತು ನಾಲ್ಕೂ ಸುತ್ತಿನಲ್ಲಿ ಮನಸ್ಸನ್ನು ಮುಗ್ಧಗೊಳಿಸುವ ಪ್ರಕೃತಿಯ ವಿಹಂಗಮ ನೋಟವನ್ನು ವೀಕ್ಷಿಸಿ ಕೆಳಗಿಳಿದು ಬಂದು ಒಂದು ಹೋಟೆಲಲ್ಲಿ ತಿಂಡಿ ತಿಂದು ಕಾಫಿ ಕುಡಿದು ತಂದೆಯ ಕೋಣೆಗೆ ಮರಳಿದ.
ಅವನು ಹೊರಹೋಗಿದ್ದ ಹೊತ್ತಿನಲ್ಲಿ ಮನೆಯ ಹೆಂಗಸರು, ಮಕ್ಕಳು ಬಂದು ಅಬ್ಬೋಕರೆಯನ್ನು ನೋಡಿಕೊಂಡು ಹೋದರು.
ಅಂಗಡಿಯಲ್ಲಿ ಕುಳಿತಿದ್ದ ರೆಹಮಾನ್ ಸಾಹೇಬರು ಯೋಚಿಸಿದರು, ಅಬ್ಬೋಕರೆ ಇನ್ನು ಹೆಚ್ಚು ಹೊತ್ತು ಬದುಕಿರುವುದಿಲ್ಲ, ಅವನು ಸತ್ತ ಕೂಡಲೇ ಒಂದು ಸಮಸ್ಯೆ ಹುಟ್ಟಿಕೊಳ್ಳುತ್ತದಲ್ಲ, ಏನು ಮಾಡುವುದು ಈ ಕಾಸಿಮ ಶುದ್ಧ ಬ್ರಾಹ್ಮಣನ ಹಾಗಾಡ್ತಿದಾನೆ. ಇವನನ್ನು ಇಟ್ಟುಕೊಂಡು ಸಂಸ್ಕಾರ ವಿಧಿಗಳನ್ನು ನೆರವೇರಿಸುವುದು ಹೇಗೆ
ರೆಹಮಾನ್ ಸಾಹೇಬರು ಜಮಾತಿನ ಪ್ರೆಸಿಡೆಂಟ್, ಎಂಬತ್ತರ ಮುದುಕ ಅಬ್ಬಾಸ್ ಸಾಹೇಬರಲ್ಲಿಗೆ ಹೋಗಿ ಎಲ್ಲಾ ಸಂಗತಿಗಳನ್ನು ತಿಳಿಸಿ,
`ಪರಿಸ್ಥಿತಿ ಹೀಗಿದೆ, ಏನು ಮಾಡುವುದು ಅಬ್ಬೋಕರೆ ಗೊರಗೊರ ಸದ್ದು ಮಾಡ್ತಿದಾನೆ ಅಂತ ಹೆಂಗಸರು ಹೇಳಿದರು’ ಎಂದರು.
`ಅವನ ಮಗನದು ಎಂಥದು ಉಪದ್ವ್ಯಾಪ ಅವನು ಅಬ್ಬೋಕರೆಗೆ ಹುಟ್ಟಿದವ ಹೌದಲ್ಲ ಹಾಗಾದರೆ ಅವನು ಮುಸಲ್ಮಾನ ಅಂತ ಅರ್ಥ ಅಲ್ಲವೆ’
`ಜನಿವಾರ ಹಾಕ್ಕೊಂಡು, ಶಂಕರಭಟ್ಟ ಅಂತ ಹೆಸರಿಟ್ಕೊಂಡು, ಬ್ರಾಹ್ಮಣ ಹುಡುಗಿಯನ್ನು ಮದುವೆಯಾಗಿದ್ದಾನೆ. ಅವನನ್ನು ಮುಸಲ್ಮಾನ ಅಂತ ಹೇಗೆ ತಿಳಿಯುವುದು’
ಒಂದು ಕ್ಷಣ ಯೋಚಿಸಿ ಅಬ್ಬಾಸ್ ಸಾಹೇಬರು ಹೇಳಿದರು,
ಸದ್ಯ ಅವನು ಹತ್ತು ಜನರೆದುರು ತಾನು ಕಾಸಿಮ ಅಂತ ಹೇಳಿಕೊಂಡರಾಯ್ತು. ಮತ್ತೆಲ್ಲ ಅಮೇಲೆ ನೋಡೋಣ. ಈಗ ಸುಮ್ಮನೆ ಬೇಡದ ತಲೆಹರಟೆ ಯಾಕೆ ಏನಂದ್ರಿ, ಮದುವೆಯಾಗಿದ್ದಾನೆ ಅಂದ್ರಾ’
`ಹಾಗಂತ ಅವನೇ ಹೇಳಿದ. ನಮ್ಮ ಮಜೀದ ಕೂಡ ಅವನು ಒಂದು ಹಿಂದೂ ಹೆಂಗಸಿನೊಡನೆ ಓಡಿಯಾಡುತ್ತಿದ್ದುದನ್ನು ನೋಡಿದ್ದಾನೆ, ಅವನು ಊರಿಂದ ಓಡಿಹೋಗಿ ಹದಿನಾರು ಹದಿನೇಳು ವರ್ಷ ಆಯ್ತು. ರಾಮಮಾಸ್ತರ ಮಗ ಶಂಕರಭಟ್ಟ ಮತ್ತು ಅವನು ಒಟ್ಟಿಗೇ ಓಡಿ ಹೋದದ್ದು’
`ಏನು ಹೇಳಿದ್ರಿ, ಶಂಕರಭಟ್ಟ ಅಂತ್ಲೆ ಅವನು ಎಲ್ಲಿ ಹೋದ ಹಾಗಾದರೆ ಇವನೂ ಶಂಕರಭಟ್ಟ ಅಂತಲೇ ಯಾಕೆ ಹೆಸರಿಟ್ಕೊಂಡ ಇದರಲ್ಲಿ ಏನೋ ಮಸಲತ್ತು ಇದೆ. ನಿಮ್ಗೆ ಕಾಸಿಮನದ್ದು ಗುರ್ತು ಉಂಟಾ’
`ನನಗೆ ಗುರುತು ಇಲ್ಲ. ಆದರೆ ಅಬ್ಬೋಕರೆ ಅವನ ಗುರುತು ಹಿಡಿದಿರುವನಲ್ಲ’
`ಅವನಿಗೇನು ಕಾಣುತ್ತೆ ಮಣ್ಣು’
`ಅವನು ಜನಿವಾರ ಕಡಿದುಹಾಕಿ ಮಾತಾಡಿದ ರೀತಿ ನೋಡಿದರೆ ಅವನು ಹೇಳಿದ್ದು ಸತ್ಯ ಅನಿಸ್ತದೆ’
`ಜನಿವಾರ ಕಡಿದುಹಾಕೋ ಕೆಲಸ ಯಾರೂ ಮಾಡ್ಬಹುದು. ಆದರೆ ಅವನು ಅದುಂಟಲ್ಲಾ, ಅದನ್ನು ಬದಲು ಮಾಡೋದು ಸಾಧ್ಯವಿಲ್ಲವಲ್ಲ ಅದನ್ನು ತೋರಿಸು ಅನ್ಬೇಕಾಗಿತ್ತು ನೀವು!’ ಅಬ್ಬಾಸ್ ಸಾಹೇಬರು ಹಲ್ಲುಬಿಟ್ಟರು. ಆದರೆ ಅಲ್ಲಿದ್ದುದು ವಸಡುಗಳು ಮಾತ್ರ.
ಗಂಭೀರ ಸ್ವಭಾವದ ರೆಹಮಾನ್ ಸಾಹೇಬರು ಕೂಡ ಹಲ್ಲು ಬಿಟ್ಟರು.
ಸ್ವಲ್ಪ ಹೊತ್ತು ಯೋಚಿಸುತ್ತಾ ಕುಳಿತಿದ್ದ ರೆಹಮಾನ್ ಸಾಹೇಬರು ಹೇಳಿದರು,
`ಒಂದು ವಿಷಯ ಅಬ್ಬಾಸ್ ಸಾಹೇಬರೆ, ಅವನು ಕಾಸಿಮ ಅಲ್ಲ. ರಾಮಮಾಸ್ತರರ ಮಗ ಶಂಕರಭಟ್ಟ ಎಂದಾದ್ರೆ ಅವನು ಬಂದು ಅಬ್ಬೋಕರೆಯನ್ನು ತನ್ನ ಅಪ್ಪ ಅಂತ ಖಂಡಿತ ಹೇಳಲಿಕ್ಕಿಲ್ಲ. ಅದ್ರಲ್ಲಿ ಅವನಿಗೆ ಯಾವ ಫಾಯಿದೆಯೂ ಇಲ್ಲ. ಅಬ್ಬೋಕರೆಯ ಆಸ್ತಿಯೋ ಹಣವೋ ಇದ್ದಿದ್ದರೆ ಏನಾದರೂ ಸಂಶಯಕ್ಕೆಡೆಯಿತ್ತು. ಆದರೆ ಅಂಥದ್ದೇನೂ ಇಲ್ಲ. ಆದ್ದರಿಂದ ಅವನು ಕಾಸಿಮ ಅನ್ನೋದರಲ್ಲಿ ಸಂಶಯವಿಲ್ಲ. ಅವನು ಹಿಂದೂ ಹುಡುಗಿಯನ್ನು ಮದುವೆಯಾದುದರಿಂದ ತನ್ನ ಹೆಸರು ಬದಲಾಯಿಸಿಕೊಂಡಿರಬಹುದು ಧರ್ಮವನ್ನೂ ಬದಲಾಯಿಸಿಕೊಂಡಿರಬಹುದು ಅಷ್ಟೆ’
`ಅದೂ ನಿಜ’ ಅಬ್ಬಾಸ್ ಸಾಹೇಬರು ಒಪ್ಪಿಕೊಂಡರು.
`ಹಾಗಾದರೆ ಈಗೇನು ಮಾಡೋದು’
ಒಂದು ಕ್ಷಣ ಚಿಂತಿಸಿ ಅಬ್ಬಾಸ್ ಸಾಹೇಬರು ಹೇಳಿದರು,
`ನಾವು ಅವನನ್ನು ಮುಸಲ್ಮಾನ ಅಂತ ಒಪ್ಪಿಕೊಳ್ಳಬೇಕಾದ್ರೆ ನಮ್ಮ ಜಮಾತಿನ ನಾಲ್ಕು ಜನರ ಮುಂದೆ ತಾನು ಕಾಸಿಮ, ಮುಸಲ್ಮಾನ ಅಂತ ಒಪ್ಪಿಕೊಳ್ಳಬೇಕಾಗ್ತದೆ. ಆಮೇಲೆ ಮಾತ್ರ ಅವನು ದಫನವನ್ನು ನಡೆಸಲು ಅರ್ಹನಾಗುತ್ತಾನೆ’
`ಅಬ್ಬಾಸ್ ಸಾಹೇಬರೆ, ಅಬ್ಬೋಕರೆ ಇನ್ನೂ ಜೀವಂತವಾಗಿದ್ದಾನೆ’
`ಅವನು ಸತ್ತ ಮೇಲಿನ ವಿಚಾರ ನಾನು ಹೇಳಿದ್ದು’ ಅಬ್ಬಾಸ್ ಸಾಹೇಬರೆಂದರು.
ರೆಹಮಾನ್ ಸಾಹೇಬರು ಮನೆಗೆ ಮರಳಿದರು. ಚಿಂತೆಯಲ್ಲಿ ಕದಡಿದ್ದ ಅವರ ತಲೆ ಈಗ ಸ್ವಲ್ಪ ತಿಳಿಯಾಗಿತ್ತು.
ಒಂದು ಕಪ್ ಚಹ ಕುಡಿದು ಅಬ್ಬೋಕರೆಯ ಕೋಣೆಗೆ ಬಂದರು. ಅಬ್ಬೋಕರೆಯ ಉಸಿರಾಟದ ಲಯ ಬದಲಾಗಿತ್ತು. ಅವನ ಗಂಟಲಿನಿಂದ ಗೊರಗೊರ ಸದ್ದು ಕೇಳಿಸುತ್ತಿತ್ತು. ಶಂಕರ ತಂದೆಯ ಪಕ್ಕದಲ್ಲಿ ಕುಳಿತಿದ್ದ.
ಅವನನ್ನು ಕರೆದು ಮಾತಾಡಲೆಂದು ಬಂದ ರೆಹಮಾನ ಸಾಹೇಬರಿಂದ ಏನೂ ಹೇಳಲಾಗದೆ ಸ್ವಲ್ಪ ಹೊತ್ತು ಹಾಗೆಯೇ ನಿಂತಿದ್ದು ಮೌನವಾಗಿ ಮರಳಿ ಹೋದರು.
ಸುಮಾರು ಮಧ್ಯರಾತ್ರಿಯ ಹೊತ್ತಿಗೆ ಅಬ್ಬೋಕರೆ ಕೊನೆಯುಸಿರೆಳೆದ.
ಬೆಳಗಾದೊಡನೆ ಜಮಾತಿನ ಸದಸ್ಯರೆಲ್ಲ ಬಂದು ಸೇರಿದರು. ಜಮಾತಿನ ಅಧ್ಯಕ್ಷರಾದ ಅಬ್ಬಾಸ್ ಸಾಹೇಬರೂ ಬಂದರು.
ಸ್ವಲ್ಪ್ ಹೊತ್ತಿನಲ್ಲಿ ಮಜೀದ ಬಂದು ಶಂಕರನೊಡನೆ,
`ತಂದೆಯವರು ಬರಹೇಳಿದರು’ ಎಂದ.
ಶಂಕರ ಒಳಹೋದ.
ಒಂದು ಕೋಣೆಯಲ್ಲಿ ಏಳೆಂಟು ಮಂದಿ ಕುರ್ಚಿಗಳಲ್ಲಿ ಕುಳಿತಿದ್ದರು. ಪ್ರಧಾನವಾದ ಜಾಗದಲ್ಲಿ ಅಬ್ಬಾಸ್ ಸಾಹೇಬರು ಮತ್ತು ಅವರ ಪಕ್ಕದಲ್ಲಿ ರೆಹಮಾನ್ ಸಾಹೇಬರು ಕುಳಿತಿದ್ದರು.
`ಕುಳಿತುಕೊ’ ಶಂಕರನನ್ನು ನೋಡಿ ರೆಹಮಾನ್ ಸಾಹೇಬರು ನುಡಿದರು.
ಒಮ್ಮೆ ಸುತ್ತಲೂ ಕುಳಿತವರನ್ನು ನೋಡಿ ಶಂಕರ ಒಂದು ಕುರ್ಚಿಯಲ್ಲಿ ಕುಳಿತ. ಬಳಿಯಲ್ಲೇ ಇದ್ದ ಇನ್ನೊಂದು ಕುರ್ಚಿಯಲ್ಲಿ ಮಜೀದ ಕುಳಿತ.
ಅಬ್ಬಾಸ್ ಸಾಹೇಬರು ಒಮ್ಮೆ ಕೆಮ್ಮಿ ಗಂಟಲು ಸರಿಪಡಿಸಿಕೊಂಡು ಹೇಳಿದರು,
`ನೀನು ಮುಸಲ್ಮಾನ ಧರ್ಮವನ್ನು ಬಿಟ್ಟಿದ್ದಿ ಅಂತ ರೆಹಮಾನ್ ಸಾಹೇಬರು ಹೇಳಿದರು’
ಒಂದು ಕ್ಷಣ ತಡೆದು ಶಂಕರ ಹೇಳಿದ,
`ನಾನು ಯಾವ ಧರ್ಮವನ್ನೂ ಬಿಟ್ಟಿಲ್ಲ. ಯಾವ ಧರ್ಮವನ್ನೂ ಹಿಡಿದಿಲ್ಲ’
ಸುತ್ತಲೂ ಕುಳಿತಿದ್ದವರೆಲ್ಲ ಬೆರಗಿನಿಂ ಆಂ ಹಾಂ ಆಂ ಹಾಂ ಎಂದು ದನಿ ಹೊರಡಿಸಿದರು.
ಅವರ ದನಿ ಶಾಂತವಾದೊಡನೆ ಅಬ್ಬಾಸ್ ಸಾಹೇಬರೆಂದರು,
`ನೀನು ಹಾಗೆಲ್ಲ ಹೇಳಿದ್ರೆ ಆಗುವುದಿಲ್ಲ. ಬೇರೆ ಹೊತ್ತಿನಲ್ಲಿ ಅಂಥ ಮಾತು ನಡೆದೀತು. ಆದರೆ ಈಗಿನ ಸಂದರ್ಭ ಬೇರೆ. ಮುಖ್ಯವಾದ ಕೆಲಸ ಆಗ್ಬೇಕಾಗಿದೆ. ನೀನು ಜೀವನೋಪಾಯಕ್ಕಾಗಿ ನೂಲು ಹಾಕ್ಕೊಂಡಿದ್ರೆ ಹಿಂದೂ ಹುಡುಗಿಯನ್ನು ಮದುವೆಯಾಗೋದಕ್ಕಾಗಿ ಬೇರೆ ಹೆಸರು ಇಟ್ಕೊಂಡಿದ್ರೆ ಅದ್ರಿಂದೇನೂ ತೊಂದರೆಯಿಲ್ಲ. ಇಲ್ಲಿಂದ ಹೋಗುವ ಮೊದಲೇ ನಿನಗೆ ಸುನ್ನತಿಯಾಗಿದೆಯಲ್ಲಾ,  ನೀನು ಕಾಸಿಮ ತಾನೆ ನೀನು ಮುಸಲ್ಮಾನ ಅಂತ ಒಪ್ಪಿಕೊಂಡರೆ ಅಯ್ತು’
`ನಾನು ಮುಸಲ್ಮಾನನಲ್ಲ’
`ಮತ್ತೆ ಯಾರು ನೀನು ಅಬ್ಬೋಕರೆಯ ಮಗ ಹೌದೊ ಅಲ್ಲವೊ’
`ನಾನು ಅಬ್ಬೋಕರೆಯ ಮಗ ಹೌದು’
`ಹಾಗಾದರೆ ನೀನು ಮುಸಲ್ಮಾನ’
`ಅಪ್ಪ ಮುಸಲ್ಮಾನನಾದರೆ ಮಗನೂ ಮುಸಲ್ಮಾನನಾಗಿರಬೇಕೆಂದೇನೂ ಇಲ್ಲ. ಅಪ್ಪ ಹಿಂದುವಾದರೆ ಮಗನೂ ಹಿಂದುವಾಗಿರಬೇಕೆಂದೂ ಇಲ್ಲ. ಧರ್ಮ ಹುಟ್ಟಿನಿಂದ ಬರುವುದಿಲ್ಲ. ನಂಬಿಕೆಯಿಂದ ಬರುವುದು’
ಅಬ್ಬಾಸ್ ಸಾಹೇಬರಿಗೆ ಸಿಟ್ಟು ಬಂತು.
`ಮೂರ್ಖನ ಹಾಗೆ ಮಾತಾಡ್ಬೇಡ! ಹಾಗೆ ನೋಡಿದರೆ ನೀನು ಕಾಸಿಂ ಹೌದು ಅನ್ನೋದಕ್ಕೆ ಕೂಡ ಇಲ್ಲಿ ಯಾರೂ ಸಾಕ್ಷ್ಷಿಯಿಲ್ಲ’
ಶಂಕರ ಆಶ್ಚರ್ಯದಿಂದ,
`ನನ್ನ ಅಪ್ಪನೇ ಸಾಕ್ಷಿ’
`ಅವ ಸತ್ತ ಮೇಲೆ ಏನು ಸಾಕ್ಷಿ ಹೇಳ್ತಾನೆ’
`ಬದುಕಿರುವಾಗ ನನ್ನನ್ನು ಗುರುತಿಸಿದ್ದು ಸಾಲ್ದಾ’
`ಅವನಿಗೆ ದೃಷ್ಟಿ ಸರಿ ಇರ್ಲಿಲ್ಲ. ನೀನು ಹೇಳಿದ್ದನ್ನು ಅವನು ನಂಬಿರ್ಬಹುದು’
`ಓ ಹಾಗೋ ವಿಚಾರ ತಾನು ಕಾಸಿಂ ಅಂದುಕೊಂಡು ಯಾರೋ ಒಬ್ಬ ಬಂದಿದ್ದಾನೆ ಅಂತ ಸಂದೇಹವುಂಟಾಗಿದೆಯೆ ನಿಮಗೆ ನೀವು ಧಾರಾಳವಾಗಿ ಪೋಲಿಸರಿಗೆ ದೂರು ಕೊಡಬಹುದು. ನಾನು ಕಾಸಿಮನೇ ಎಂಬುದನ್ನು ಸ್ಪಷ್ಟಪಡಿಸಬಲ್ಲೆ’ ಎಂದು ಮುಗುಳ್ನಕ್ಕ.
ಅಬ್ಬಾಸ್ ಸಾಹೇಬರು ಸ್ವಲ್ಪ ಅವಸರದಿಂದ ಹೇಳಿದರು,
`ಹಾಗೇನೂ ನಾವು ಮಾಡುವುದಿಲ್ಲ. ನೀನು ನಮ್ಮ ಮುಂದೆ ಮುಸಲ್ಮಾನ ಅಂತ ಒಪ್ಪಿಕೊಂಡರೆ ಸಾಕು’
`ನಾನು ಹಾಗೆ ಹೇಳಬೇಕಾದ ಅಗತ್ಯವೇನು’
`ನೀನು ನಿನ್ನ ತಂದೆಯ ದಫನ ಕಾರ್ಯದಲ್ಲಿ ಭಾಗಿಯಾಗಬೇಕಾದರೆ ಅದು ಅಗತ್ಯ’
`ಅಂದರೆ ನನ್ನ ತಂದೆಯ ದಫನವನ್ನು ಮಾಡಲು ನನಗೆ ಹಕ್ಕು ಇಲ್ಲವೆ ಯಾರು ಯಾವ ಧರ್ಮವಾದರೇನು, ತಂದೆಯ ಶವ ಸಂಸ್ಕಾರವನ್ನು ಮಾಡುವ ಮಗನನ್ನು ತಡೆಯುವುದು ಯಾವ ಧರ್ಮ’
`ನಾವು ತಡೆಯೋದಿಲ್ಲ. ಆದರೆ ಬೇರೆ ಧರ್ಮದವನೊಬ್ಬ ಬಂದು, ಅವನು ಸತ್ತವನ ಮಗನೇ ಆಗಿರಲಿ, ಶವ ಸಂಸ್ಕಾರ ಮಾಡ್ತೇನೆಂದರೆ ನಾವು ಅದರಲ್ಲಿ ಸೇರಲಿಕ್ಕೆ ಬರುವುದಿಲ್ಲ’
`ಸೇರಬೇಡಿ, ನಾನೇ ನಡೆಸ್ತೇನೆ ದಫನ’
`ಅದು ನೀನು ಹೇಳಿದಷ್ಟು ಸುಲಭ ಅಲ್ಲ. ಅಬ್ಬೋಕರೆ ಮುಸ್ಲಿಮನಾದುದರಿಂದ ಅವನಿಗೆ ಇಸ್ಲಾಮ್ ಧರ್ಮದ ಪ್ರಕಾರವೇ ಶವ ಸಂಸ್ಕಾರ ಆಗಬೇಕು. ನಮಗೂ ಕೆಲವು ಸಾಮಾಜಿಕ ಬಾಧ್ಯತೆಗಳಿವೆ’
`ಆ ಧರ್ಮದ ಪ್ರಕಾರವೇ ನಾನು ದಫನ ಮಾಡಿದರೆ’
`ಅದು ಹೇಗೆ ಸಾಧ್ಯ ಅಬ್ಬೋಕರೆಯನ್ನು ಎಲ್ಲಿ ಹೂಳುತ್ತಿ ನೀನು ಮಸೀದಿಯಲ್ಲಿ ನಿನಗೆ ಜಾಗ ಸಿಗುವುದಿಲ್ಲ. ಕಬರ್ಸ್ತಾನಕ್ಕೆ ನೀನು ಬರುವ ಹಾಗಿಲ್ಲ. ನಿನ್ನದೇ ಆದ ಬೇರೆ ಜಾಗ ನಿನಗೆ ಇಲ್ಲಿ ಇಲ್ಲ. ಮುಂಬಯಿಗೆ ಕೊಂಡ್ಹೋಗ್ತೀಯ’ ಅಬ್ಬಾಸ್ ಸಾಹೇಬರ ತುಟಿಯಲ್ಲಿ ಕಿರುನಗೆ ಮೂಡಿತು. ಆ ಕಿರುನಗು ಇತರ ಸದಸ್ಯರ ಮುಖದಲ್ಲೂ ಪ್ರತಿಫಲನಗೊಂಡಿತು.
`ಮುಂಬಯಿಯಲ್ಲಿ ಕೂಡ ನನ್ನದೇ ಜಾಗ ಇಲ್ಲ’
`ಇದ್ದರೂ ಅಬ್ಬೋಕರೆಗೆ ಹೊಂಡ ತೋಡಲು ಯಾವ ಮುಸ್ಲಿಮನೂ ಬರಲಿಕ್ಕಿಲ್ಲ. ಸಮಾಜ ಅನ್ನೋದು ಧರ್ಮ ಅನ್ನೋದು ನೀನು ತಿಳಿದುಕೊಂಡಂತೆ ಬರೀ ಪೊಟ್ಟು ಅಲ್ಲ’
ಶಂಕರ ಯೋಚಿಸುತ್ತಾ ಕುಳಿತ.
ರೆಹಮಾನ್ ಸಾಹೇಬರು ಹೇಳಿದರು,
`ಇಷ್ಟೆಲ್ಲಾ ತಲೆನೋವು ಯಾಕೆ `ನಾನು ಮುಸಲ್ಮಾನ’ ಅಂತ ಹೇಳಲು ನಿನಗೇನು ತೊಂದರೆ’
ಶಂಕರನ ಮುಖದಲ್ಲಿ ಆ ಕ್ಷಣವೇ ನಗು ಮೂಡಿದುದನ್ನು ಕಂಡು ಸದಸ್ಯರೆಲ್ಲ ಗಲಿಬಿಲಿಗೊಂಡರು.
`ನಾನು ಒಂದು ಪ್ರಶ್ನೆ ಕೇಳಲೆ’ ಅವನೆಂದ.
`ಏನು’ ರೆಹಮಾನ್ ಸಾಹೇಬರೆಂದರು.
`ಈಗ ನಾವು ಚರ್ಚಿಸುತ್ತಿರುವುದು ಯಾವ ವಿಚಾರ’
`ಅಂದರೆ’
`ಅಂದರೆ ನಮ್ಮ ಮುಂದೆ ಈಗ ಇರುವ ಸಮಸ್ಯೆ ಏನು’
`ಸಮಸ್ಯೆ ಏನೂ ಇಲ್ಲ. ನಿನ್ನ ತಂದೆಯ ಮಯ್ಯೆತ್ ಅಂತ ನಾವು ಹೇಳಬೇಕೆ’
`ನನ್ನ ತಂದೆಯ ಕತೆ ಮುಗಿಯಿತಲ್ಲ ಅವರ ಬಾಯಿಗೆ ನಾನೇ ನೀರು ಹಾಕಿದೆ. ನನಗೂ ನನ್ನ ತಂದೆಗೂ ಏನಾದರೂ ಸಂಬಂಧ ಇದ್ದರೆ ಅದು ಅಲ್ಲಿಗೆ ಮುಗಿಯಿತು. ಈಗಿರೋದು ಬರೀ ಹೆಣ. ಅದರೊಳಗೆ ನನ್ನ ತಂದೆ ಇಲ್ಲವಲ್ಲ’
`ನೀನು ಹೀಗೆ ಮಾತಾಡಿದರೆ ಹೇಗೆ’
`ಮತ್ತೆ ಹೇಗೆ ಮಾತಾಡಬೇಕು ಮನುಷ್ಯ ಹೆಣವಾದಾಗ ಅದ್ಹೇಗೆ ಅವನ ಧರ್ಮ ಅಷ್ಟು ಮುಖ್ಯವಾಗ್ತದೆ ಶವ ಒಂದು ಸಮಸ್ಯೆಯಾಗುವುದು ಹೇಗೆ ಸತ್ತವನನ್ನು ಹೂಳಬೇಕಾದ್ದು ಅನಿವಾರ್ಯವಾದ ಒಂದು ಕ್ರಿಯೆ ಅಷ್ಟೆ. ಅದರಲ್ಲಿ ಸಮಸ್ಯೆ ಏನೂ ಇಲ್ಲ. ನಿಜವಾದ ಸಮಸ್ಯೆ ಇರುವುದು ಜೀವಿಸುತ್ತಿರುವ ಮನುಷ್ಯನಿಗೆ. ಹೆಣವನ್ನು ನೀವೇನೂ ಮಾಡಿದರೂ ಅದು ಆಕ್ಷೇಪಿಸುವುದಿಲ್ಲ. ನೀವದನ್ನು ಹೂಳಬಹುದು, ಸುಡಬಹುದು, ಬೇಕಾದ್ದು ಮಾಡಬಹುದು’
`ಅಂದರೆ ನೀನೀಗ ಹೇಳೋದೇನು’ ಅಬ್ಬಾಸ್ ಸಾಹೇಬರು ರೇಗಿ ಕೇಳಿದರು.
`ನಾನು ಹೇಳೋದು ಇಷ್ಟೆ. ಯಾರು ಹೆಣದ ಮೇಲೆ ಒಂದು ಹಿಡಿ ಮಣ್ಣು ಹಾಕಿದ, ಯಾರು ಹಾಕಲಿಲ್ಲ ಎಂಬುದಕ್ಕೆ ಪ್ರಾಧಾನ್ಯವಿಲ್ಲ. ನಿಮ್ಮ ಹಕ್ಕನ್ನು ಚಲಾಯಿಸಿ, ನಿಮಗಿಷ್ಟವಿದ್ದ ಹಾಗೆ ಮಾಡಿಕೊಳ್ಳಿ’ ಎಂದು ಶಂಕರ ಎಲ್ಲರೂ ನೋಡುತ್ತಿದ್ದಂತೆಯೇ ಎದ್ದು ಹೊರನಡೆದುಬಿಟ್ಟ.
  
 
ಶಂಕರ ಮನೆ ತಲುಪಿದವನೇ ನೇರವಾಗಿ ಬಚ್ಚಲಿಗೆ ಹೋಗಿ ಸ್ನಾನ ಮಾಡಿಕೊಂಡು ಬಂದ.
ಕೆಂಪಗಾಗಿದ್ದ ಅವನ ಕಣ್ಣುಗಳು ಬಳಲಿದ್ದ ಅವನ ಮುಖವನ್ನು ಕಂಡು ಏನೋ ಸಂಭವಿಸಿದೆ ಎಂದುಕೊಂಡಳು ಪಾರ್ವತಿ.
ಅವನು ಉಡುಪು ಹಾಕಿಕೊಳ್ಳುತ್ತಿದ್ದಾಗ ಪಾರ್ವತಿ ಬಂದು,
`ಕಾಫಿ ತಿಂಡಿಗೆ ಬರ್ತೀರಾ’ ಎಂದಳು.
`ಒಂದು ಕಪ್ ಹಾಲು ಇಲ್ಲಿಗೇ ತಂದುಬಿಡು. ಸದ್ಯಕ್ಕೆ ಅಷ್ಟೇ ಸಾಕು’ ಎಂದ.
ಪಾರ್ವತಿ ಕೆಳಗಿಳಿದು ಹೋಗಿ ಒಂದು ಸ್ಟೀಲು ತಂಬಿಗೆಯಲ್ಲಿ ಹಾಲು ಮತ್ತು ಲೋಟ ತಂದಳು.
ಅವನು ಒಂದು ಕಪ್ ಹಾಲು ಕುಡಿದು ಲೋಟ ಕೆಳಗಿರಿಸಿದಾಗ,
`ಏನಾಯ್ತು, ತುಂಬಾ ಬಳಲಿರುವಿರಲ್ಲ’ ಎಂದಳು ಪಾರ್ವತಿ.
`ತಂದೆ ತೀರಿಕೊಂಡ್ರು’
`ಯಾವಾಗ’
`ನಿನ್ನೆ ರಾತ್ರಿ’
`ಅಂತ್ಯಕರ್ಮ ಎಲ್ಲಾ ಆಯ್ತೆ’
`ಎಲ್ಲಾ ಅವರೇ ಮಾಡ್ತಾರಂತೆ’
`ಅಂದ್ರೆ’ ಪಾರ್ವತಿ ಆಶ್ಚರ್ಯದಿಂದ ಕೇಳಿದಳು.
`ಅಂದ್ರೆ ನಾನು ಅವರ ಧರ್ಮದವನಲ್ಲ ಅಂತ ಅವರು ತೀರ್ಮಾನಿಸಿದ್ದಾರೆ. ಆದ್ದರಿಂದ ನನಗೆ ಶವ ಸಂಸ್ಕಾರ ಮಾಡೋ ಹಕ್ಕು ಇಲ್ಲ. ಆ ಹಕ್ಕು ನನಗೆ ಸಿಗಬೇಕಾದರೆ ನಾನು ಮುಸಲ್ಮಾನ ಎಂದು ಒಪ್ಪಿಕೊಳ್ಳಬೇಕಂತೆ’ ಎಂದು ಶಂಕರ ಮುಗುಳ್ನಕ್ಕು, `ಎರಡು ದಿನಗಳಿಂದ ನಿದ್ದೆ ಮಾಡಿಲ್ಲ. ಸ್ವಲ್ಪ ಮಲಕ್ಕೊಳ್ಳಲೆ’ ಎಂದ.
`ಮಲಕ್ಕೊಳ್ಳಿ’ ಎಂದು ಪಾರ್ವತಿ ಹಾಸಿಗೆ ಸರಿಪಡಿಸಿದಳು.
`ನನಗೆ ಎಚ್ಚರವಾಗುವ ಮೊದಲು ಎಬ್ಬಿಸುವುದು ಬೇಡ’ ಎಂದ ಶಂಕರ ಮಲಕ್ಕೊಂಡ.
ಮಧ್ಯಾಹ್ನ ಎರಡು ಗಂಟೆಯವರೆಗೂ ಶಂಕರ ಎಚ್ಚರಗೊಳ್ಳದಿದ್ದಾಗ ಪಾರ್ವತಿ ಬಂದು ಹಾಸಿಗೆಯಲ್ಲಿ ಕುಳಿತುಕೊಂಡು ಮೃದುವಾಗಿ ಅವನ ಹಣೆಯ ಮೇಲೆ ಕೈಯಿರಿಸಿ ಕೂದಲಿನಲ್ಲಿ ಬೆರಳಾಡಿಸಿದಳು.
ಶಂಕರ ಎಚ್ಚರಗೊಂಡ.
`ಗಂಟೆಯೆಷ್ಟು’ ಅವನು ಕೇಳಿದ.
`ಎರಡು ಕಳೆಯಿತು. ಸ್ವಲ್ಪ ಊಟ ಮಾಡ್ತೀರಾ’ ಪಾರ್ವತಿ ಕೇಳಿದಳು.
`ಮಾಡ್ತೀನಿ’ ಅವನೆಂದ.
`ಹಾಗಾದರೆ ಬನ್ನಿ. ರೆಡಿ ಮಾಡ್ತೀನಿ’ ಎಂದು ಪಾರ್ವತಿ ಕೆಳಗಿಳಿದು ಹೋದಳು.
ಶಂಕರನು ಎದ್ದು ಕೆಳಬಂದು ಬಚ್ಚಲಿಗೆ ಹೋಗಿ ಮುಖ ತೊಳೆದುಕೊಂಡು ಬಂದು ಊಟಕ್ಕೆ ಕುಳಿತ.
ಪಾರ್ವತಿ ಮೌನವಾಗಿಯೇ ಊಟ ಬಡಿಸಿದಳು.
`ಎಲ್ಲರದೂ ಊಟ ಆಯ್ತೆ’ ಶಂಕರ ಕೇಳಿದ.
`ಹೂಂ ಆಯ್ತು. ನಾವಿಬ್ರೇ ಬಾಕಿ’
`ನೀನು ಊಟ ಮಾಡು’
`ಮಾಡ್ತೀನಿ. ನಿಮ್ಮದಾಗ್ಲಿ’
`ನನ್ನದಾಯ್ತು. ನೀನೇ ಬಡಿಸಿ ಕೂತ್ಕೊ’
`ಎಲ್ಲಾಯ್ತು ಈಗ ಆರಂಭಿಸಿದ್ದಷ್ಟೆ’ ಪಾರ್ವತಿ ಮುಗುಳ್ನಕ್ಕಳು.
`ಊಟ ಆಯ್ತು ಅಂತಲ್ಲ. ನನಗೆ ಇನ್ನೇನೂ ಬೇಕಾಗಿಲ್ಲ ಅಂದೆ’ ಅವನೂ ಮುಗುಳ್ನಕ್ಕ.
ಪಾರ್ವತಿ ತಟ್ಟೆಗೆ ಬಡಿಸಿಕೊಂಡು ಬಂದು ಅವನ ಪಕ್ಕದಲ್ಲಿ ಕುಳಿತಳು.
`ಸಂಜೆ ಬೀಚಿಗೆ ಹೋಗೋಣವೆ’ ಅವನು ಕೇಳಿದ.
`ಯಾವ ಬೀಚಿಗೆ’
`ಇಲ್ಲೇ ನಿಮ್ಮದೇ ಬೀಚಿದೆ’
ಅವಳು ಮುಗುಳ್ನಕ್ಕು,
`ಹೋಗೋಣ’ ಎಂದಳು.
ಸಂಜೆ ಬೀಚಿನಲ್ಲಿ ಕುಳಿತುಕೊಂಡಿರುವಾಗ ಶಂಕರ ಕೇಳಿದ,
`ಏನು ಪಾರೂ ಸ್ವಲ್ಪ ಸಪ್ಪಗಿರುವಿ’
`ಹಾಗೇನಿಲ್ಲ. ಸರಿಯಾಗೇ ಇದ್ದೀನಿ’ ಪಾರ್ವತಿಯೆಂದಳು.
`ನೀನೇನು ಹೇಳು. ನೀನು ಮೊದಲಿನ ಹಾಗೆ ಇಲ್ಲ. ನಿನ್ನ ಉತ್ಸಾಹ ಲವಲವಿಕೆ ಎಲ್ಲಾ ಎಲ್ಲಿ ಹೋಯ್ತು ಅಂತ ಯೋಚಿಸ್ತಿದ್ದೇನೆ’
ಗಾಳಿಗೆ ಹಾರುತ್ತಿದ್ದ ಕೂದಲನ್ನು ಒತ್ತಿಹಿಡಿದು ಸರಿಪಡಿಸಿಕೊಳ್ಳುತ್ತಾ ಅವಳು,
`ಎಲ್ಲಾ ಹಾಗೇನೇ ಇದೆ’ ಎಂದು ಮುಗುಳ್ನಕ್ಕಳು.
ಒಂದು ಕ್ಷಣ ಸುಮ್ಮನಿದ್ದು ಅವನು ಕೇಳಿದ,
`ಏನಾದರೂ ಪರಿಪಾಪ, ಪಶ್ಚಾತ್ತಾಪ’
`ಅಂಥದೇನಿಲ್ಲ’
`ಏನೋ ಅನ್ಯಾಯವಾಯಿತು. ಆಗಬಾರದ್ದಾಯಿತು ಎಂಬ ಅನಿಸಿಕೆ’
`ಅಂಥ ಮಾತಾಡ್ಬೇಡಿ. ನಾನು ಯಾವ ಕುರಿತೂ ಯೋಚಿಸ್ತಿಲ್ಲ’
`ಒಂದು ಮಾತು ಹೇಳಲೆ’
`ಏನು’
`ಯು ಆರ್ ಮೈ ಲೈಫ್. ನೀನು ನನ್ನ ಜೀವ. ನಿನ್ನನ್ನು ನನ್ನವಳಾಗಿಸಬೇಕೆಂಬ ಸ್ವಾರ್ಥ ನನಗಿದ್ದಿಲ್ಲವಾದರೆ ಹೀಗಾಗುತ್ತಿರಲಿಲ್ಲ’
`ಈಗೇನಾಗಿದೆ’ ಅವಳು ಮುಗುಳ್ನಗುತ್ತಾ ಕೇಳಿದಳು.
`ಅದೇ ನನ್ನನ್ನು ಕಾಡುತ್ತಿರುವ ಪ್ರಶ್ನೆ. ಏನಾದರೂ ಆಗಬಾರದ್ದು ಆಗಿದೆಯೆ ಅಂತ’
`ಏನೂ ಆಗಿಲ್ಲ. ನಾನು ನಿಮ್ಮನ್ನು ಪ್ರೀತಿಸ್ತೀನಿ. ನಾನು ನಿಮ್ಮವಳು. ಬೇರೇನೂ ನಾನು ಯೋಚಿಸ್ತಾ ಇಲ್ಲ. ಯೋಚಿಸಬೇಕಾದ ಅಗತ್ಯವೂ ಇಲ್ಲ. ಸ್ವಲ್ಪ ಸಪ್ಪಗಿದ್ದೇನೆ ಅಂದಿರಲ್ಲ ನಿಜವಿರಬಹುದು. ಐ ಸೀ ಯು ಸಫರಿಂಗ್. ಈ ಸಂದರ್ಭದಲ್ಲಿ ನಾನು ಹೇಗೆ ನಗ್ನಗ್ತಾ ಇರ್ಲಿ ಎಲ್ಲಾ ಸರಿಯಾಗುತ್ತೆ. ಒಟ್ಟಿನಲ್ಲಿ ಜೀವನ ಅಂದ್ರೆ ಏನು ಇಷ್ಟೇ ತಾನೆ ನಾನು ನಿಮಗೆ, ನೀವು ನನಗೆ. ಇಷ್ಟೇ ತಾನೆ ನಾವೇ ತಾನೇ ಒಟ್ಟಾಗಿ, ಒಂದಾಗಿ ಜೀವಿಸಬೇಕಾದವರು ನನ್ನಲ್ಲೂ ಧೈರ್ಯ ಅನ್ನೋದು ಇದೆ. ನಾನು ಜಗತ್ತನ್ನು ಎದುರಿಸಬಲ್ಲೆ’
ಶಂಕರನ ಹೃದಯ ಸಂತೋಷದಿಂದ ತುಂಬಿ ಬಂದಂತಾಯಿತು. ತಾನು ಭಾಗ್ಯಶಾಲಿ, ಜೀವನದಲ್ಲಿ ಇದಕ್ಕಿಂತ ಹೆಚ್ಚಿನ ಸಂತೋಷ ಬೇರೇನಿದೆ ಎಂದುಕೊಂಡ.
ಪಾರ್ವತಿಯೇ ಮಾತಾಡಿದಳು,
`ಆದರೆ ಒಂದು ವಿಷಯ. ನಾವು ಬೇಕು ಬೇಕೆಂದೇ ಗೊಂದಲದ ಸುಳಿಯಲ್ಲಿ ಸಿಲುಕುವುದು ಬೇಡ. ಇದುವರೆಗೆ ಕಿದಿಯೂರಿನ ಮನೆಯಲ್ಲಿ ಯಾರಿಗೂ ಏನೂ ತಿಳಿದಿಲ್ಲ. ಇವತ್ತು ನಾಳೆ ಅವರಿಗೆ ಏನಾದರೂ ಸುದ್ದಿ ಸಿಗಲಾರದೆನ್ನುವಂತಿಲ್ಲ, ನಾವು ಮುಂಬಯಿಗೆ ಹೋಗಿಬಿಡೋಣ’
`ಸರಿ ಹೋಗಿಬಿಡೋಣ. ಆದರೆ ಮೊದಲು ಒಂದು ಕೆಲಸ ಆಗ್ಬೇಕು, ಶಂಕರನ ತಂದೆ ರಾಮಮಾಸ್ತರನ್ನು ಒಮ್ಮೆ ಕಾಣಬೇಕು. ನಾಳೆ ಹೋಗಿ ಬರೋದೆಂದುಕೊಂಡಿದ್ದೇನೆ. ನೀನೂ ಬರ್ತೀಯ’
`ಬರ್ತೀನಿ. ನೀವು ಇವತ್ತೇ ಅನಂತಭಟ್ರಿಗೆ ಫೋನು ಮಾಡಿ ಮನೆ ಸಿದ್ಧವಾಗಿದೆಯೆ ಎಂದು ವಿಚಾರಿಸಿ. ಮೊನ್ನೆ ತಂದೆಯವರು ಫೋನಿನಲ್ಲಿ ಮನೆ ಸಿಗೋ ಸಂಭವವಿದೆ ಅಂತ ಹೇಳಿದ್ದರು’ ಪಾರ್ವತಿಯೆಂದಳು.
`ಸರಿ ಮಾಡ್ತೀನಿ’ ಎಂದ ಶಂಕರ.
ಸುಮಾರು ಏಳು ಗಂಟೆಗೆ ಇಬ್ಬರೂ ಬೀಚಿನಿಂದ ಮನೆಗೆ ಮರಳಿದರು. ಮನೆ ತಲಪಿದೊಡನೆ ಶಂಕರ ಅನಂತಭಟ್ಟರಿಗೆ ಫೋನು ಮಾಡಿ ಮನೆಯ ವಿಚಾರ ಕೇಳಿದ.
ಪೋರ್ಟಿನಲ್ಲಿ ಒಂದು ಫ್ಲಾಟ್ ಸಿಕ್ಕಿದೆ. ಪರವಾಗಿಲ್ಲ ಚೆನ್ನಾಗಿದೆ. ಬೇಡವೆಂದಿದ್ದರೆ ಸ್ವಲ್ಪ ಸಮಯದ ನಂತರ ಬೇರೆ ಕಡೆ ನೋಡೋಣ ಎಂದರು ಅನಂತಭಟ್ಟರು. ಯಾವಾಗ ಬರ್ತೀರಿ ಎಂದು ಕೇಳಿದರು.
`ಇನ್ನೆರಡು ಮೂರು ದಿನಗಳೊಳಗೆ ಬಂದ್ಬಿಡ್ತೀವಿ’ ಎಂದ ಶಂಕರ.
ಆ ಮಾತನ್ನು ಕೇಳಿಸಿಕೊಂಡ ಕೇಶವಭಟ್ಟರು ಶಂಕರ ರಿಸೀವರ್ ಕೆಳಗಿರಿಸಿದೊಡನೆ ಕೇಳಿದರು,
ಏನು ಹೊರಟ್ಬಿಡ್ತೀರಾ’
`ಹೌದು’ ಶಂಕರನೆಂದ.
`ಏನು ಇಷ್ಟು ಅವಸರ’ ಕೇಶವಭಟ್ಟರು ಆಶ್ಚರ್ಯದಿಂದ ಕೇಳಿದರು.
`ಇನ್ನೇನು ಕಾಲೇಜು ಆರಂಭವಾಗಲು ಸ್ವಲ್ಪವೇ ದಿನ ಉಳಿದಿದೆ. ಹೊಸಮನೆ ಅಂದ್ಮೇಲೆ ಹೋಗಿ ಮಾಡೋದು ತುಂಬಾ ಇರ್ತದೆ’ ಶಂಕರನೆಂದ.
`ಅನಂತ ಬೇಕಾದ್ದೆಲ್ಲ ಮಾಡಿಸಿರ್ತಾನೆ’ ಕೇಶವಭಟ್ಟರೆಂದರು.
`ಆದರೂ ಹೊಸದಾಗಿ ಸಂಸಾರ ಹೂಡುವವರು ನಾವು. ಎಂಥೆಂಥ ಪಾತ್ರೆ ಬೇಕು, ಎಂಥೆಂಥ ತಟ್ಟೆ ಬೇಕು ನಾವೇ ನೋಡಿ ನಿರ್ಧರಿಸಿದರೆ ಒಳ್ಳೆಯದಲ್ಲವೆ’ ಎಂದ ಶಂಕರ ನಗುತ್ತಾ.
ಅಷ್ಟರಲ್ಲಿ ಅಡಿಗೆ ಕೋಣೆಯಿಂದ ಹೊರಬಂದು ಸುಶೀಲಮ್ಮ,
`ಏನು ವಿಷಯ’ ಎಂದರು.
`ಹೊರಟ್ಬಿಡ್ತಾರಂತೆ’ ಕೇಶವಭಟ್ಟರೆಂದರು.
`ಯಾವಾಗ’ ಸುಶೀಲಮ್ಮ ಕೇಳಿದರು.
`ಎರಡು-ಮೂರು ದಿನಗಳಲ್ಲಿ’ ಶಂಕರಭಟ್ಟನೆಂದ.
`ನಿಮ್ಮನ್ನು ಹೋಗೋದಕ್ಕೆ ಬಿಡೋರು ಯಾರು’ ಎಂದರು ಸುಶೀಲಮ್ಮ.
ಶಂಕರ ಮತ್ತು ಪಾರ್ವತಿ ಏನೂ ಹೇಳಲಿಲ್ಲ.
`ಪಾತ್ರೆ ಸಿಲೆಕ್ಟ್ ಮಾಡ್ಬೇಕಂತೆ. ಮನೆಗೆ ಏನು ಬೇಕು ಅಂತ ತೀರ್ಮಾನಿಸಬೇಕಂತೆ. ಅದಕ್ಕೆ ಇವರೇ ಹೋಗ್ಬೇಕಂತೆ’ ಕೇಶವಭಟ್ಟರೆಂದರು ಮುಗುಳ್ನಗುತ್ತಾ.
`ಯಾರು ತೀರ್ಮಾನಿಸುವವರು ಪಾರ್ವತಿಯೆ ಇವಳಿಗೇನು ಗೊತ್ತಿದೆ ಅಡಿಗೆ ಮಾಡೋದು ಇನ್ನು ಕಲಿತುಕೊಳ್ಳಬೇಕಷ್ಟೆ ಅಂತ ಕಾಣ್ತದೆ’ ಸುಶೀಲಮ್ಮ ಪಾರ್ವತಿಯನ್ನು ವಾತ್ಸಲ್ಯಪೂರ್ವಕ ನೋಡುತ್ತಾ ಹೇಳಿದರು.
ಅಷ್ಟರಲ್ಲಿ ಅಡಿಗೆ ಕೋಣೆಯ ಬಾಗಿಲಲ್ಲಿ ಭಾಗೀರಥಿ ಮತ್ತು ವತ್ಸಲ ಕಾಣಿಸಿದರು. ಕೋಣೆಯಲ್ಲಿ ಕುಳಿತುಕೊಂಡು ಏನನ್ನೋ ಓದುತ್ತಿದ್ದ ಚಂದ್ರಕಾಂತ ಹೊರಬಂದ.
`ಆ ಕುರಿತೇನೂ ಚಿಂತಿಸಬೇಕಾಗಿಲ್ಲ. ಅಡಿಗೆಯೆಲ್ಲ ನನಗೆ ಚೆನ್ನಾಗಿ ಗೊತ್ತು. ನಾನು ಕಲಿಸಿಕೊಡ್ತೀನಿ’ ಶಂಕರನೆಂದ.
ಎಲ್ಲರೂ ನಕ್ಕರು.
ಚಂದ್ರಕಾಂತ ಕೂಡ ಒಂದು ಕುರ್ಚಿಯಲ್ಲಿ ಕುಳಿತುಕೊಳ್ಳುತ್ತಾ ಹೇಳಿದ,
`ಇನ್ನಿನ್ನು ಕಲಿತ ಹುಡುಗಿಯರನ್ನು ಮದುವೆಯಾಗುವವರೆಲ್ಲ ಅಡಿಗೆ ಕಲಿತುಕೊಂಡರೇನೇ ಒಳ್ಳೆಯದು’
`ಯಾಕೆ’ ವತ್ಸಲ ಕೇಳಿದಳು.
`ಜಗಳವಿಲ್ಲ’ ಸುಶೀಲಮ್ಮ ನಗುತ್ತಾ ನುಡಿದರು.
`ಅಡಿಗೆಯ ವಿಷಯದಲ್ಲಿ ಈಗ ಗಂಡ ಹೆಂಡತಿ ಜಗಳವಾಡೋಲ್ಲ. ಜಗಳವಾಗೋ ಸಂಸರ್ಭ ಬಂದರೆ ಹೋಟೆಲಿಗೆ ಹೋಗ್ಬಿಡ್ತಾರೆ. ಈಗ ಜಗಳವಾಡೋದು ಬೇರೆ ವಿಷಯಗಳಿಗೆ’ ಎಂದ ಚಂದ್ರಕಾಂತ.
`ಯಾಕೆ’ ಕೇಶವಭಟ್ಟರು ಕೇಳಿದರು.
`ಈಗ ಜಗಳವೆಲ್ಲ ಆಗೋದು ಫ್ರಿಜ್, ಫೋನು, ಟೀವಿ, ವಿಡೀಯೋ ಇತ್ಯಾದಿಗಳಿಗೆ ಬೇಕಾಗಿ. ಬೇಕಿದ್ದರೆ ವತ್ಸಲಳನ್ನು ಕೇಳಿ’ ಚಂದ್ರಕಾಂತನೆಂದ ನಗುತ್ತಾ.
ಎಲ್ಲರೂ ನಕ್ಕರು.
ವತ್ಸಲಳೂ ನಗುವಿನ ನಡುವೆ,
`ನಾನು ಅದಕ್ಕಾಗಿ ಜಗಳವಾಡಿದ್ದು ಯಾವಾಗ’ ಎಂದು ಕೇಳಿದಳು.
`ನೀನು ಜಗಳವಾಡಿದಿ ಅಂತ ನಾನು ಹೇಳಿಲ್ಲ. ನಾವು ಮಾತಾಡ್ತಿರೋದು ಲೋಕದ ವಿಚಾರ. ಲೋಕದ ವಿಚಾರ ಮಾತಾಡುವಾಗ ಯಾವಾಗಲೂ ಸ್ವಂತ ವಿಚಾರಕ್ಕೆ ಬರಬಾರದು’ ಎಂದು ನಗುತ್ತಾ ಚಂದ್ರಕಾಂತ `ನಾನೇ ಜಗಳವಾಡದಿರುವಾಗ ನೀನು ಜಗಳವಾಡುವುದು ಹೇಗೆ ಹೆಂಗಸರಿಗೆ ಈ ವಿಷಯ ಚೆನ್ನಾಗಿ ತಿಳಿದಿರುತ್ತೆ. ಅದಕ್ಕೆ ವತ್ಸಲಳನ್ನು ಕೇಳಿ ಅಂದೆ’ ಎಂದ ಚಂದ್ರಕಾಂತ.
`ಇಲ್ಲಿ ಒಂದು ಟೀವಿ ಸೆಟ್ ಹಾಕಿಸೋಣವೆ ಅಂತ ಕೇಳಿದ್ದೆ. ಅದಕ್ಕೇ ಈ ಎಲ್ಲಾ ವಿವರಣೆ’ ಎಂದಳು ವತ್ಸಲ.
`ಈಗ ಎಲ್ಲರಿಗೂ ತಿಳಿಯಿತಲ್ಲ’ ಚಂದ್ರಕಾಂತನೆಂದ ನಗುತ್ತಾ.
ಎಲ್ಲರೂ ಗಟ್ಟಿಯಾಗಿ ನಕ್ಕರು.
  
 
 
ಮರುದಿನ ಬೆಳಿಗ್ಗೆ ಕೇಶವಭಟ್ಟರು ಮತ್ತು ಸುಶೀಲಮ್ಮರೊಡನೆ ಶಂಕರ ಹೇಳಿದ,
`ನಾವು ಕಾಂತಾವರದಲ್ಲಿರುವ ಬಂಧುಗಳೊಬ್ಬರು ಮನೆಗೆ ಹೋಗಿಬರ್ತೇವೆ’
`ಸರಿ. ಎಷ್ಟ್ಹೊತ್ತಿಗೆ ವಾಪಸು’ ಸುಶೀಲಮ್ಮ ಕೇಳಿದರು.
`ಸಂಜೆಯೊಳಗೆ ಬಂದ್ಬಿಡ್ತೀವಿ. ಬರುವಾಗ ಮುಂಬಯಿಗೆ ಟಿಕೇಟು ಕೂಡ ಬುಕ್ ಮಾಡಿಬಿಡ್ತೀವಿ’
`ಅಂದ್ರೆ ಇಷ್ಟು ಬೇಗನೆ ಯಾವಾಗ ಹೊರಡೋದು ನೀವು ಕೇಶವಭಟ್ಟರು ಕೇಳಿದರು.
`ನಾಡಿದ್ದು ಹೊರಟ್ಬಿಡ್ತೀವಿ’
`ಏನಿಷ್ಟೊಂದು ಅವಸರ ಒಂದೆರಡು ದಿನ ಬಿಟ್ಟು ಹೋಗಿ’
`ಇಲ್ಲ ಹೋಗ್ಬೇಕು. ಪುನಃ ಬರ್ತೀವಿ. ದೀಪಾವಳಿ ರಜೆಯಲ್ಲಿ ಬಂದು ಒಂದು ತಿಂಗಳಿರ್ತೀವಿ’ ಎಂದ ಶಂಕರ ಮುಗುಳ್ನಗುತ್ತಾ.
`ದೀಪಾವಳಿಗೆ ಒಂದು ತಿಂಗಳು ರಜೆಯಿದೆಯೆ’ ಸುಶೀಲಮ್ಮ ಕೇಳಿದರು.
`ಒಂದು ತಿಂಗಳಲ್ಲದಿದ್ದರೆ ಹದಿನೈದು ದಿವಸ’ ಶಂಕರನೆಂದ.
`ಹೇಗಿದ್ದರೂ ಈಗ ಇಷ್ಟು ಗಡಿಬಿಡಿಯಲ್ಲಿ ಹೊರಡಬೇಕಾದ ಅಗತ್ಯ ಇಲ್ಲ’ ಎಂದರು ಸುಶೀಲಮ್ಮ.
`ಹಾಗಿಲ್ಲ. ಯೂನಿವರ್ಸಿಟಿಯಲ್ಲಿ ಸ್ವಲ್ಪ ಕೆಲಸವಿದೆ. ಇಷ್ಟರಲ್ಲೇ ಹೋಗ್ಬೇಕಾಗಿತ್ತು’
`ಸರಿ. ಹೋಗಲೇಬೇಕಾದರೆ ಏನು ಮಾಡ್ಲಿಕ್ಕಾಗ್ತದೆ ಹೇಗೆ ಹೋಗ್ತೀರಿ’
`ಪ್ಲೇನಿನಲ್ಲಿ. `ಮಣಿಪಾಲದಲ್ಲಿ ಇಂಡಿಯನ್ ಏರ್ಲೈನ್ಸ್ಗೆ ಬುಕ್ ಮಾಡ್ಬಹುದು. ಹೋಟೆಲ್ ವ್ಯಾಲಿವ್ಯೂಗೆ ಹೋಗಿ. ಅಲ್ಲಿ ಟ್ರಾವೆಲ್ ಏಜೆನ್ಸಿಯಿದೆ’ ಕೇಶವಭಟ್ಟರೆಂದರು.
ಮೂಡಬಿದಿರೆಯಲ್ಲಿ ಬಸ್ಸಿನಿಂದಿಳಿದು ಶಂಕರ ಮತ್ತು ಪಾರ್ವತಿ ಆಟೋದಲ್ಲಿ ಕಾಂತಾವರಕ್ಕೆ ಬಂದರು.
ರಾಮಮಾಸ್ತರ ಮನೆಯ ಬಾಗಿಲು ತೆರೆದುಕೊಂಡಿತ್ತು.
ಅವರು ಎಚ್ಚರವಾಗಿಯೇ ಇದ್ದರು.
ಶಂಕರನನ್ನು ಕಂಡೊಡನೆ ಅವರ ಮುಖ ಸಂತೋಷದಿಂದ ಅರಳಿತು. ಅವನೊಡನೆ ಒಳಬಂದ ಚೆಲುವೆಯನ್ನು ಗುರುತಿಸುವುದು ಅವರಿಗೇನೂ ಕಷ್ಟವಾಗಲಿಲ್ಲ.
`ಶಂಕರ, ನೀನು ಎಲ್ಲಿಗೆ ಹೋಗ್ಬಿಟ್ಟೆ ಅಂತ ಯೋಚಿಸ್ತಾ ಇದ್ದೆ. ಬಹುಶಃ ಮುಂಬಯಿಗೆ ಹೋಗಿಬಿಟ್ಟೆ ಅಂದ್ಕೊಂಡೆ’ ರಾಮಮಾಸ್ತರೆಂದರು.
`ಈಗ ಹಾಗೆ ಹೇಳದೆ ಕೇಳದೆ ಹೋಗಬೇಕಾದ ಅಗತ್ಯ ಇಲ್ಲ ಸರ್’ ಎಂದು ನಕ್ಕು ಶಂಕರ ಪಾರ್ವತಿಯನ್ನು ತೋರಿಸಿ, `ನನ್ನ ಹೆಂಡತಿ, ಪಾರ್ವತಿ’ ಎಂದ.
ಅವಳು ಬಾಗಿ ರಾಮಮಾಸ್ತರ ಕಾಲು ಮುಟ್ಟಿ ವಂದಿಸಿದಳು.
ಏನೆಂದರಿಯದ ಭಾವ ನಿರ್ಭರತೆಯಲ್ಲಿ ರಾಮಮಾಸ್ತರ ಎದೆ ತುಂಬಿಬಂದು ಕಣ್ಣುಗಳಲ್ಲಿ ನೀರುಕ್ಕಿತು. ಒಂದು ನಿಮಿಷ ಮಾತು ಹೊರಡಲಿಲ್ಲ.
`ಕೂತ್ಕೊಳ್ಳಿ’ ಅವರೆಂದರು.
ಶಂಕರ ಪಾರ್ವತಿ ಅಲ್ಲೇ ಇದ್ದ ಕುರ್ಚಿಗಳಲ್ಲಿ ಕುಳಿತರು.
`ಮರೆತೆ. ಏನಮ್ಮ ಹೆಸರು’ ರಾಮಮಾಸ್ತರೆಂದರು.
ಪಾರ್ವತಿ ಹೆಸರು ಹೇಳಿದಳು.
`ಶಂಕರ-ಪಾರ್ವತಿ ಬಹಳ ಚೆನ್ನಾಗಿದೆ’ ಅವರು ಮುಗುಳ್ನಕ್ಕರು.
`ನಿಮ್ಮ ಕೆಲಸದಾಕೆಯೆಲ್ಲಿ’ ಶಂಕರ ಕೇಳಿದ.
`ಎಲ್ಲೋ ಹೊರಗಡೆ ಹೋಗಿದ್ದಾಳೆ. ಈಗ ಬರಬಹುದು. ಬರಲಿ. ಕಾಫಿಗೆ ಹೇಳ್ತೀನಿ’
`ಅದಕ್ಕಲ್ಲ. ಕಾಫಿಗೇನು, ಪಾರ್ವತಿ ಮಾಡೋಲ್ವೆ’ ಎಂದು ಶಂಕರ ಒಂದು ಕ್ಷಣ ತಡೆದು,
`ನಾವು ಮುಂಬಯಿಗೆ ಮರಳುತ್ತಿದ್ದೇವೆ. ನಿಮ್ಮ ಆಶೀರ್ವಾದಕ್ಕಾಗಿ ಬಂದಿದ್ದೇವೆ’
`ಇಷ್ಟು ಬೇಗನೇ ಹೊರಟುಬಿಟ್ಟಿರಾ’
`ಹೂಂ, ಇನ್ನು ಇಲ್ಲಿ ಉಳಿದು ಆಗಲು ಏನೂ ಇಲ್ಲ. ತಂದೆಯವರು ತೀರಿಕೊಂಡರು. ಅವರು ಸಾಯುವ ಮೊದಲು ಎರಡು ದಿನ ಅವರ ಬಳಿಯಲ್ಲಿರಲು ಸಾಧ್ಯವಾಯಿತು. ಅದೇ ಒಂದು ದೊಡ್ಡ ಸಮಾಧಾನದ ಸಂಗತಿ’
ರಾಮಮಾಸ್ತರು ಬೆರಗುಗೊಂಡು ಪಾರ್ವತಿಯ ಮುಖವನ್ನು ನೋಡಿದರು. ಅವರ ಮುಖಭಾವವನ್ನರಿತ ಶಂಕರ ಕೂಡಲೇ,
`ಪಾರ್ವತಿಗೆ ಎಲ್ಲಾ ತಿಳಿದಿದೆ’ ಎಂದ.
ಅವರು ಒಂದು ಕ್ಷಣ ಅವಳ ಮುಖವನ್ನೇ ದಿಟ್ಟಿಸಿದರು. ಅವಳು ಮುಗುಳ್ನಕ್ಕಳು.
`ಪ್ರತಿಯೊಂದು ವಿಷಯವೂ ಅವಳಿಗೆ ತಿಳಿದಿದೆಯೆ’ ರಾಮಮಾಸ್ತರು ಆಶ್ಚರ್ಯದಿಂದ ಕೇಳಿದರು.
`ಹೌದು. ಪ್ರತಿಯೊಂದು ವಿಷಯವೂ ಅವಳಿಗೆ ತಿಳಿದಿದೆ’ ಎಂದು ಒಂದು ನಿಮಷ ಮೌನವಾಗಿದ್ದು ಅವನು ಹೇಳಿದ,
`ತಂದೆಯವರು ಮೊನ್ನೆ ರಾತ್ರಿ ಒಂದು ಗಂಟೆಯ ಹೊತ್ತಿಗೆ ತೀರಿಕೊಂಡ್ರು. ನಮ್ಮಿಬ್ಬರನ್ನು ಮಲ್ಪೆಯ ಬೀಚಿನಲ್ಲಿ ಕಂಡ ರೆಹಮಾನ್ ಸಾಹೇಬರ ಮಗನಿಂದ ನಮ್ಮ ಸುದ್ದಿ ಅವರಿಗೆ ತಲಪಿತ್ತು. ಅವರು ಕೇಳಿದ ಪ್ರಶ್ನೆಗಳಿಗೆ ನಿಜ ಸಂಗತಿಯನ್ನು ತಿಳಿಸಿದೆ. ಒಂದು ವಿಚಾರ ಮಾತ್ರ ನಾನು ಅವರಿಗೆ ಹೇಳಿಲ್ಲ’
`ಏನು’
`ಶಂಕರ ಜೀವಂತನಾಗಿಲ್ಲ ಎಂಬ ವಿಚಾರ. ಅದು ಅವರಿಗೆ ಸಂಬಂಧಪಟ್ಟ ವಿಚಾರವಲ್ಲ. ಯಾರೂ ಆ ಕುರಿತಾಗಿ ಪ್ರಶ್ನಿಸಿಯೂ ಇಲ್ಲ. ಆದ್ದರಿಂದ ಹೇಳಲಿಲ್ಲ. ಉಳಿದ ಎಲ್ಲಾ ವಿಚಾರಗಳನ್ನೂ ಹೇಳಿದೆ. ತಂದೆ ಸತ್ತ ಮೇಲೆ ಜಮಾತಿನ ಪ್ರಸಿಡೆಂಟ್ ಅಬ್ಬಾಸ್ ಸಾಹೇಬರು ಮತ್ತು ಜಮಾತಿನ ಸದಸ್ಯರು ತಕರಾರು ತೆಗೆದರು. ಮುಸಲ್ಮಾನನೆಂದು ಒಪ್ಪಿಕೊಳ್ಳದಿದ್ದರೆ ತಂದೆಯ ಶವ ಸಂಸ್ಕಾರಕ್ಕೆ ಅವಕಾಶವಿಲ್ಲ ಎಂದರು. ನಾನು ಏನು ವಾದ ಹೂಡಿದರೂ ಫಲವಾಗಲಿಲ್ಲ. `ನಾನು ಮುಸಲ್ಮಾನ ಅಂತಲೂ ಹೇಳಿಕೊಳ್ಳಲಾರೆ. ಹಿಂದು ಅಂತಲೂ ಹೇಳಿಕೊಳ್ಳಲಾರೆ. ನಾನು ಬರೀ ಮನುಷ್ಯ ಅಂತಲೇ ಹೇಳಿಕೊಳ್ಳುವುದು’ ಎಂದೆ. `ಅಬ್ಬೋಕರೆ ಮುಸಲ್ಮಾನ. ನೀನು ಮುಸಲ್ಮಾನ ಅಂತ ಒಪ್ಪಿಕೊಂಡರೆ ಮಾತ್ರ ಶವ ಸಂಸ್ಕಾರದಲ್ಲಿ ಭಾಗವಹಿಸುವಂತಿಲ್ಲ. ಒಪ್ಪದಿದ್ರೆ ನೀನು ಕಬರ್ಸ್ತಾನಕ್ಕೆ ಬರುವಂತಿಲ್ಲ’ ಎಂದರು. ಸರಿ. ಸಂಬಂಧವಿದ್ದುದು ಅಬ್ಬೋಕರೆಯೆಂಬ ಮನುಷ್ಯನಿಗೆ ಮತ್ತು ಕಾಸಿಂ ಎಂಬ ಮನುಷ್ಯನಿಗೆ. ಶವ ಕೇವಲ ಶವ. ಅದಕ್ಕೆ ಅಸ್ತಿತ್ವವೂ ಇಲ್ಲ ಹೆಸರೂ ಇಲ್ಲ. ಹಾಗಿರುವಾಗ ನಾನೇಕೆ ಶವದ ಬಗ್ಗೆ ಹೋರಾಟಕ್ಕಿಳಿಯಬೇಕು ತಂದೆ ಜೀವದಲ್ಲಿರುವಾಗಲೇ ನನ್ನ ಕರ್ತವ್ಯ ನಿರ್ವಹಣೆಯಲ್ಲಿ ಸೋತಿರುವ ನನ್ನಿಂದ ಅವರ ಶವಕ್ಕೆ ಯಾವ ಮಹದುಪಕಾರವನ್ನು ಮಾಡಲು ತಾನೇ ಸಾಧ್ಯ ಎಂದುಕೊಂಡು ಧರ್ಮದ ಹೆಸರಲ್ಲಿ ಶವವನ್ನು ಅವರಿಗೇ ಬಿಟ್ಟುಬಿಟ್ಟೆ’
ರಾಮಮಾಸ್ತರು ಆಶ್ಚರ್ಯದಿಂದ ಅವನ ಮುಖವನ್ನೇ ದಿಟ್ಟಿಸುತ್ತಾ ಇದ್ದುಬಿಟ್ಟರು.
ಸ್ವಲ್ಪ ತಡೆದು ಅವರು ಹೇಳಿದರು,
`ಹೌದು. ಅಂಥ ಪರಿಸ್ಥಿತಿಯಲ್ಲಿ ಬೇರೆ ಏನು ತಾನೇ ಮಾಡಲು ಸಾಧ್ಯ’
`ನಮ್ಮ ಧರ್ಮಗಳ ವೈಚಿತ್ಯ ನೋಡಿ. ಒಂದು ಅನಾಥ ಶವವನ್ನಾದರೆ ಅದರ ಧರ್ಮ, ಜಾತಿ, ಮತ ಇತ್ಯಾದಿ ಯಾವುದನ್ನೂ ಪ್ರಶ್ನಿಸದೆ ದಫನ ಮಾಡಲು ಜನ ಮನಸ್ಸು ಮಾಡೋದಿದೆ. ಆದರೆ ಆ ಶವ ಯಾವ ಧರ್ಮೀಯನದ್ದಾಗಿತ್ತು ಎಂದು ತಿಳಿದರೆ, ಅವನ ಮಗ ಆ ಧರ್ಮದವನಲ್ಲವಾಗಿದ್ದರೆ ಅವನು ಶವಸಂಸ್ಕಾರದಲ್ಲಿ ಭಾಗವಹಿಸಬಾರದು. ನಮ್ಮ ಜನ ಶವದ ಬಗ್ಗೆ ಯಾಕೆ ಇಷ್ಟೊಂದು ತಲೆ ಚಚ್ಚಿಕೊಳ್ತಾರೆ ಆಗ ಧಾರ್ಮಿಕ ಕಟ್ಟುಕಟ್ಟಳೆ ಯಾಕೆ ಅಷ್ಟೊಂದು ಮುಖ್ಯವಾಗ್ತದೆ’ ಶಂಕರ ಕೇಳಿದ.
`ಈ ಪ್ರಶ್ನೆಗೆ ಉತ್ತರವಿಲ್ಲ ಶಂಕರ. ನೂರರಲ್ಲಿ ಅರುವತ್ತು ಐವತ್ತು ಜನ ಈ ರೀತಿ ಪ್ರಶ್ನೆ ಕೇಳುವವರಾದಾಗ ಎಲ್ಲಾ ಬದಲಾಗಬಹುದು’ ಎಂದರು ರಾಮಮಾಸ್ತರು ಮುಗುಳ್ನಕ್ಕು.
ಅನಂತರ ರಾಮಮಾಸ್ತರು ಪಾರ್ವತಿಯ ಕಡೆಗೆ ತಿರುಗಿ ಹೇಳಿದರು,
`ನೀನು ದೇವತೆಯಮ್ಮ. ನಿನ್ನಂಥ ಒಂದು ಹೆಣ್ಣು ಈ ಭೂಮಿಯ ಮೇಲೆ ಇರಬಹುದು ಎಂದು ನಂಬಲು ಸಾಧ್ಯವಿಲ್ಲ’ ಎಂದು ಶಂಕರನೊಡನೆ, `ಶಂಕರ ನೀನು ಬ್ರಾಹ್ಮಣನಲ್ಲದಿರಬಹುದು. ನೀನು ಮುಸಲ್ಮಾನನಲ್ಲದಿರಬಹುದು. ಆದರೆ ನೀನು ಅದೆಲ್ಲಕ್ಕಿಂತಲೂ ಹೆಚ್ಚಿನವನು. ನೀನು ಮನುಷ್ಯ. ಧರ್ಮವಂತರೆನಿಸಿಕೊಂಡು ಮನುಷ್ಯರಾಗಿಲ್ಲದವರು ಎಷ್ಟೋ ಜನ ಇರುತ್ತಾರೆ. ಮನುಷ್ಯತ್ವವೇ ಅತಿ ದೊಡ್ಡ ಧರ್ಮ ಎಂಬುದನ್ನು ಅವರು ಅರಿತುಕೊಳ್ಳುವುದಿಲ್ಲ. ನಿನ್ನ ನಂಬಿಕೆಯ ಪ್ರಕಾರ ನೀನು ಮನುಷ್ಯನಾಗಿ ಉಳಿಯಲು ಸಾಧ್ಯವಾಗಿರುವುದು ಈ ದೇವತೆಯಿಂದಾಗಿ. ನೀನು ನಿಜಕ್ಕೂ ಭಾಗ್ಯಶಾಲಿ’
ಅವರ ಮಾತುಗಳು ಉದ್ವೇಗಭರದಲ್ಲಿ ತಡೆತಡೆದು ಬಂದಿದ್ದುವು. ಅವರು ಸ್ವಲ್ಪ ಹೊತ್ತು ಕಣ್ಮುಚ್ಚಿ ಹಾಗೇ ಒರಗಿ ಕುಳಿತರು. ಆಮೇಲೆ ಕಣ್ತೆರೆದು ನುಡಿದರು. `ಮತ ಧರ್ಮ ಅಂತ ಹೇಳೋದೆಲ್ಲಾ ನಾಟಕ. ವೇಷ. ಈ ಪ್ರಪಂಚದಲ್ಲಿ ಇರೋದು ಸ್ತ್ರೕ ಮತ್ತು ಪುರುಷ ಎಂಬ ಶಕ್ತಿಗಳು ಮಾತ್ರ. ಈ ಎರಡು ಶಕ್ತಿಗಳ ಸಾಮರಸ್ಯದಲ್ಲೇ ಜೀವನವೆಂಬುದಿರೋದು.. ಈ ಸಾಮರಸ್ಯವನ್ನು ಧರ್ಮ, ಜಾತಿ ಸಾಧಿಸಲಾರದು. ಅದನ್ನು ಮಾಡುವ ಸಾಮಥ್ರ್ಯ ಸ್ತ್ರೕ ಮತ್ತು ಪುರುಷನದ್ದೇ. ಆ ಸಾಮರಸ್ಯ ಇಲ್ಲದಿದ್ದಾಗ ಎಲ್ಲಾ ಕೆಟ್ಟಿತೆಂದೇ ಅರ್ಥ. ನೀವಿಬ್ಬರೂ ಎಲ್ಲಾ ಚೆನ್ನಾಗಿ ತಿಳಿದವರಿದ್ದೀರಿ. ವಿವೇಕವುಳ್ಳವರಿದ್ದೀರಿ. ನಿಮ್ಮೆದುರು ಯಾವ ಡಂಭಾಚಾರವೂ ನಿಲ್ಲಲಾರದು. ದೇವರು ನಿಮಗೆ ಒಳ್ಳೆಯದು ಮಾಡಲಿ’ ಎಂದರು.
ಶಂಕರ ಮತ್ತು ಪಾರ್ವತಿ ಅವರ ಮಾತನ್ನು ಕೇಳಿ ಶಿರ ಬಾಗಿದರು. ಪಾರ್ವತಿಯ ಕಣ್ಣುಗಳು ತುಂಬಿಕೊಂಡುವು. ಅವಳು ಸೆರಗಿನ ತುದಿಯಲ್ಲಿ ಕಣ್ಣೊರಸಿಕೊಂಡಳು.
`ಕೆಲಸದಾಕೆ ಎಲ್ಲಿ ಮಾಯವಾದಳೊ. ನೋಡಮ್ಮ ಪಾರ್ವತಿ ಒಳಗೆ ಹೋಗಿ ನೋಡು. ಹಾಲಿದೆ. ಸ್ಟವ್ ಉರಿಸಿ ಹಾಲು ಬಿಸಿ ಮಾಡಿ ಸಕ್ಕರೆ ಹಾಕಿ ಮೂರು ಲೋಟಗಳಲ್ಲಿ ಹಾಕಿ ತಂದುಬಿಡು’ ರಾಮಮಾಸ್ತರೆಂದರು.
ಪಾರ್ವತಿ ಅಡಿಗೆ ಕೋಣೆಗೆ ಹೋಗಿ ಸ್ಟವ್ ಉರಿಸಿ ಹಾಲನ್ನು ಗಾಳಿಸಿ ಸ್ಟವಿನ ಮೇಲಿರಿಸಿದಳು. ಸಕ್ಕರೆ ಡಬ್ಬ ಹುಡುಕಿ ಬಳಿಯಲ್ಲಿರಿಸಿಕೊಂಡು ಮೂರು ಲೋಟಗಳನ್ನು ಆರಿಸಿ ಒಂದು ತಟ್ಟೆಯಲ್ಲಿರಿಸಿಕೊಂಡು ಒಂದು ಮಣೆಯನ್ನು ತೆಗೆದುಕೊಂಡು ಕುಳಿತುಕೊಂಡಳು. ರಾಮಮಾಸ್ತರು ಮತ್ತು ಶಂಕರ ಆಡುತ್ತಿದ್ದ ಮಾತುಗಳು ಅವಳಿಗೆ ಕೇಳಿಸಿದುವು. `ನೀವೇಕೆ ಮುಂಬಯಿಗೆ ಬಂದು ನಮ್ಮೊಂದಿಗಿರಬಾರದು’ ಶಂಕರ ಕೇಳಿದ.
`ಈ ವಯಸ್ಸಿನಲ್ಲಿ ಯಾಕೆ ಇನ್ನೊಬ್ಬರಿಗೆ ಭಾರವಾಗಿರಲಿ ಇಲ್ಲೇ ಇದ್ದುಬಿಡ್ತೇನೆ’
`ನೀವು ಯಾವತ್ತೂ ನಮಗೆ ಭಾರವಾಗೋಲ್ಲ. ನಿಮ್ಮ ಮಗ ಶಂಕರ ನಾನೇ ಅಂತ ತಿಳ್ಕೊಂಡ್ರೆ ನೀವು ನನಗೆ ಭಾರ ಅಂತ ನಿಮಗೆ ಅನಿಸಲಿಕ್ಕಿಲ್ಲ’
`ಅದೇನೋ ನಿಜ. ಆದರೆ ಇಂಥ ಸ್ಥಿತಿಯಲ್ಲಿ ನಾನು ಯಾಕೆ ಬರ್ಬೇಕು ಇಲ್ಲೇ ಶಾಂತಿಯಿಂದಿದ್ದು ಪ್ರಾಣ ಬಿಡುವುದೇ ಒಳ್ಳೆಯದು ಅಂತ ನನ್ನ ಭಾವನೆ’
`ಇಲ್ಲಿ ನಿಮ್ಮವರು ಅಂತ ಯಾರೂ ಇಲ್ಲವಲ್ಲ’
`ಇನ್ನು ನನಗೆ ನನ್ನವರು ಅಂತ ಯಾರಾದರೂ ಯಾಕೆ ಬೇಕು ಹೇಳು’
`ನಿಮಗೆ ಅಂಥ ವಯಸ್ಸೇನಾಗಿದೆ ರೆಹಮಾನ್ ಸಾಹೇಬರಿಗೆ ಎಪ್ಪತ್ತೈದಾಯ್ತು. ಒಳ್ಳೇ ಗುಂಡುಕಲ್ಲಿನ ಹಾಗೆ ಇದ್ದಾರೆ! ಅಬ್ಬಾಸ್ ಸಾಹೇಬರು ಎಂಭತ್ತನೇ ವರ್ಷದಲ್ಲಿ ಧರ್ಮದ ಸುದರ್ಶನ ಚಕ್ರವನ್ನು ಗರಗರ ತಿರುಗಿಸುತ್ತಿದ್ದಾರೆ!’ ಶಂಕರ ನಕ್ಕ.
`ಅವರಿಗೇನು ಕಡಿಮೆಯಾಗಿದೆ’ ರಾಮ ಮಾಸ್ತರೆಂದರು
`ನಿಮಗೇನು ಕಡಿಮೆಯಾಗಿದೆ ನಾವಿದ್ದೇವೆ. ಚೆನ್ನಾಗಿ ನೋಡಿಕೊಳ್ತೇವೆ. ನೀವು ಒಬ್ಬಂಟಿಗರಾಗಿ ಈ ಗುಡಿಸಲಲ್ಲಿ ಇನ್ನೆಷ್ಟು ದಿನ ಅಂತ ನರಳ್ತಾ ಮಲಗ್ತೀರಿ ನೀವು ನಮ್ಮೊಡನೆ ಹೊರಡಿ. ನನಗೆ ತಿಳಿದಿರೋ ಒಳ್ಳೆಯ ಹೋಮಿಯೋಪತಿ ಡಾಕ್ಟರೊಬ್ಬರಿದ್ದಾರೆ. ನಿಮ್ಮ ವಾತದ ತೊಂದರೆಯನ್ನು ಹೋಗಲಾಡಿಸಿ ನೀವು ಮತ್ತೆ ಸರಿಯಾಗಿ ನಡೆದಾಡೋ ಹಾಗೆ ಮಾಡ್ತೀನಿ’
`ಬೇಡ ಶಂಕರ, ಇದೇ ನನಗೆ ಪ್ರಿಯವಾದ ಊರು’
`ಎಲ್ಲಿದೆ ನಿಮ್ಮ ಊರು ಊರು ಹೊರಗಿದೆ ಅಷ್ಟೆ. ನೀವು ಇಡೀ ದಿನ ಇರೋದು ಈ ಗೂಡಿನಲ್ಲಲ್ವೆ’ ಎಂದು ತುಸು ತಡೆದು ಅವನೆಂದ `ಒಂದು ಪ್ರಶ್ನೆ ಕೇಳಲೆ’
`ಕೇಳು’
`ನಿಮ್ಮ ಮಗ ಶಂಕರ ಜೀವಿಸಿರ್ತಿದ್ರೆ ನಿಮ್ಮನ್ನು ಈ ಸ್ಥಿತಿಯಲ್ಲಿ ಬಿಡ್ತಿದ್ನಾ. ಶಂಕರ ಬನ್ನಿ ಅಂದ್ರೆ ನೀವು ಹೊರಡ್ತಿರ್ಲಿಲ್ವೆ’
ರಾಮಮಾಸ್ತರಿಂದ ಕೂಡಲೇ ಏನೂ ಹೇಳುವುದಾಗಲಿಲ್ಲ.
ಶಂಕರನೇ ಹೇಳಿದ,
`ನೀವು ನನ್ನನ್ನು ಶಂಕರ ಅಂತ ಒಪ್ಪಿಕೊಂಡಿರುವುದು ಹೌದಾದರೆ, ನೀವು ನನಗೆ ತಂದೆಯ ಸಮಾನ. ನನ್ನ ತಂದೆಯನ್ನು ನೋಡಿಕೊಳ್ಳುವುದು ನನ್ನಿಂದಾಗಲಿಲ್ಲ. ನೀವೇ ನನ್ನ ತಂದೆ. ನಿಮ್ಮನ್ನು ನೋಡಿಕೊಳ್ತೇನೆ’
ರಾಮಮಾಸ್ತರು ಸ್ವಲ್ಪ ಹೊತ್ತು ಮೌನವಾಗಿದ್ದು ಅವರಷ್ಟಕ್ಕೇ ಎಂಬಂತೆ ಹೇಳಿದರು,
`ನನ್ನನ್ನು ಯಾರಾದರೂ ನೋಡಿಕೊಳ್ಬೇಕು ಅಂತ ನನಗೆ ಅನಿಸಿದರೆ ತಾನೆ’
ಪಾರ್ವತಿ ಹಾಲಿನ ಲೋಟಗಳನ್ನಿರಿಸಿದ ತಟ್ಟೆಯನ್ನು ತಂದು ಮೇಜಿನ ಮೇಲಿರಿಸಿ ರಾಮಮಾಸ್ತರೊಡನೆ,
`ತಣ್ಣಗೆ ಮಾಡಿಕೊಡಲೆ’ ಎಂದು ಕೇಳಿದಳು.
`ಬೇಡಮ್ಮ ಹಾಗೇ ತಣ್ಣಗಾಗಲಿ. ಬಾ ಕೂತ್ಕೊ’ ಎಂದರು.
ಶಂಕರ ಅವಳ ಕಡೆಗೆ ತಿರುಗಿ ಹೇಳಿದ,
`ಪಾರ್ವತಿ ನೋಡು. ಅವ್ರಿಗೆ ಈ ಊರಲ್ಲಿ ಬಂಧುವಿಲ್ಲ. ಬಳಗವಿಲ್ಲ. ಹೀಗೇ ಮಲಕ್ಕೊಂಡು ನರಳ್ತಾ ಇರ್ಬೇಕು. `ಹೀಗೇ ಇದ್ದು ಸತ್ತುಹೋಗ್ತೀನಿ’ ಅಂತ ಅವರಂದ್ರೂ ಏನಿಲ್ಲೆಂದರೂ ಇನ್ನೂ ಹತ್ತಿಪ್ಪತ್ತು ವರ್ಷ ಅವ್ರು ಬದುಕಿರ್ತಾರೆ ಅನ್ನೋದರಲ್ಲಿ ಸಂದೇಹವಿಲ್ಲ. ಅವರನ್ನು ನಾನು ತಂದೆಯೆಂದು ಸ್ವೀಕರಿಸಿದ್ದೇನೆ ಮಾತ್ರವಲ್ಲ ಹಾಗೆಯೇ ಭಾವಸಿದ್ದೇನೆ. ಅವರು ನಮ್ಮೊಡನಿರಬೇಕು ಎಂಬುದು ನನ್ನ ಇಚ್ಛೆ. ನೀನು ಏನು ಹೇಳ್ತಿ’
ಪಾರ್ವತಿ ಮುಗುಳ್ನಕ್ಕು ನುಡಿದಳು,
`ನೀವು ಹೊರಟ್ಬಿಡಿ ಮಾಮ. ನೀವು ದೂರದವ್ರು ಅಂತ ನಮಗನಿಸೋಲ್ಲ. ಏನೂ ಯೋಚಿಸ್ಬೇಡಿ. ನಿಮ್ಮನ್ನು ನೋಡಿಕೊಳ್ಳೋ ಕರ್ತವ್ಯ ನಮ್ಮದು’
`ನೀನು ಒಬ್ಬಳು ದೇವತೆ ಕಣಮ್ಮ. ಆದರೆ ನೋಡು ನಿಮ್ಮ ಜಗತ್ತು ಬೇರೆ, ನನ್ನ ಜಗತ್ತು ಬೇರೆ. ನಾನು ಈ ಮಣ್ಣಿಗೆ ಸಂಬಂಧಪಟ್ಟವನು. ಈ ಮಣ್ಣಿನಲ್ಲಿ ಸಾಯೋದೇ ನನಗೆ ಇಷ್ಟ’
ಕೂಡಲೇ ಶಂಕರ ಹೇಳಿದ,
`ನಮ್ಮ ಜಗತ್ತು ಬೇರೆ ಅಂತ ನೀವು ಹೇಳಿದ್ದು ಸರಿಯಲ್ಲ. ಮಣ್ಣು ಎಲ್ಲಾ ಕಡೆ ಒಂದೇ. ಸದ್ಯಕ್ಕೆ ನಮ್ಮಿಬ್ಬರ ಪ್ರಪಂಚದಲ್ಲಿ ನಮ್ಮಿಬ್ಬರನ್ನು ಬಿಟ್ಟರೆ ಇರೋದು ನೀವು ಮಾತ್ರ. ಈ ಪ್ರಪಂಚವನ್ನು ಎದುರಿಸಲು ನಮಗೆ ನಿಮ್ಮ ಸಹಕಾರದ ಅಗತ್ಯ ಇದೆ’
`ಅಂದರೆ’ ರಾಮಮಾಸ್ತರು ಆಶ್ಚರ್ಯದಿಂದ ಕೇಳಿದರು.
`ನೀವು ಪರಿಸ್ಥಿತಿಯನ್ನು ಸ್ಪಷ್ಟವಾಗಿ ತಿಳಿದುಕೊಂಡ ಹಾಗೆ ತೋರುವುದಿಲ್ಲ. ನಾನು ಎರಡು ದಿನ ತಂದೆಯವರ ಬಳಿಯಲ್ಲಿ ಮಲಗಿದ್ದು, ಅವರು ಸಾಯುವ ಹೊತ್ತಿಗೆ ಅವರೊಡನಿದ್ದುದು ಇವತ್ತಲ್ಲ ನಾಳೆ ಉಡುಪಿಯಲ್ಲಿರುವ ಪಾರ್ವತಿಯ ಮನೆಯವರಿಗೆ ತಿಳಿಯುತ್ತೆ. ಅಲ್ಲಿಂದ ಐದು ನಿಮಿಷದೊಳಗೆ ಸುದ್ದಿ ಮುಂಬಯಿಗೆ ತಲಪುತ್ತೆ. ಆ ಮೇಲೆ ಏನಾಗುತ್ತೆ ಅನ್ನೋದು ಸದ್ಯ ನಮ್ಮ ಊಹೆಗೆ ನಿಲುಕದ ವಿಚಾರ. ಆಗ ನಾವೇನು ಮಾಡಬೇಕು ಅನ್ನೋದನ್ನು ತಿಳಿಯಲು ನಾವು ಪುನಃ ಭಗವದ್ಗೀತೆಯಲ್ಲಿ ದಾರಿ ಕಂಡುಕೊಳ್ಳಬೇಕು’ ಶಂಕರ ನಗುತ್ತಾ ನುಡಿದ.
`ನನ್ನನ್ನು ನಿಮ್ಮವನು ಅಂತ ತಿಳ್ಕೊಳ್ಳೋದರಿಂದ ನಿಮಗೆ ಏನು ಪ್ರಯೋಜನ’
`ನಮಗಾಗೋ ಪ್ರಯೋಜನ ಬಿಡಿ. ನಾನು ಎಲ್ಲರೆದುರು ಏಕಾಂಗಿಯಾಗಿ ಹೋರಾಡಬಲ್ಲೆ’ ಎಂದು ತುಸು ಚಿಂತಿಸಿ ಶಂಕರ ತಟ್ಟನೆ ಕೇಳಿದ, `ನಿಮ್ಮಿಂದ ನಮ್ಗೆ ಪ್ರಯೋಜನವಾಗೋದಾದ್ರೆ ನೀವು ಬರ್ತೀರಾ’
`ಹೇಳು ಏನು ಪ್ರಯೋಜನವಿದೆ’
`ಖಂಡಿತವಾಗಿಯೂ ಪ್ರಯೋಜನವಿದೆ. ಇದು ಸ್ವಾರ್ಥ ಅಂತ್ಲೇ ತಿಳ್ಕೊಳ್ಳಿ. ನಮ್ಮಿಂದ ನಿಮಗೇನಾದರೂ ಪ್ರಯೋಜನವಾಗುವುದು ಬಹಳ ಸಣ್ಣ ವಿಷಯ. ಆದರೆ ನಿಮ್ಮಿಂದ ನಮಗಾಗೋ ಪ್ರಯೋಜನ ಬಹಳ ದೊಡ್ಡದು’
`ಏನದು’ ಅವರು ಕುತೂಹಲದಿಂದ ಕೇಳಿದರು.
`ಹಾಲು ಕುಡೀರಿ. ಹೇಳ್ತೇನೆ’ ಎಂದು ಶಂಕರ ಹಾಲಿನ ಲೋಟವನ್ನೆತ್ತಿಕೊಂಡು,
ಮೂವರೂ ಹಾಲು ಕುಡಿದು ಲೋಟ ಕೆಳಗಿರಿಸಿದಾಗ ಶಂಕರನೆಂದ,
`ಒಂದು ಯುದ್ಧವು ಖಂಡಿತ ಆಗ್ತದೆ. ಅದರಲ್ಲಿ ನಾವು ಸೋಲುವುದಿಲ್ಲ ಎಂಬ ವಿಶ್ವಾಸ ನನಗಿದೆ. ಆದರೆ ಆ ಯುದ್ಧದಲ್ಲಿ ನೀವು ನಮ್ಮೊಂದಿಗಿದ್ದರೆ ನಮಗೆ ದಧೀಚಿಯ ಬೆನ್ನೆಲುಬು ಇದ್ದಂತೆ’
`ನನಗೆ ಸ್ಪಷ್ಟವಾಗಲಿಲ್ಲ ಶಂಕರ. ಸ್ವಲ್ಪ ಬಿಡಿಸಿ ಹೇಳು’
`ಎಲ್ಲಾ ದಾಳಿಕೋರರಿಗೂ ನಾನು ನಿಮ್ಮನ್ನು ತೋರಿಸಿ, `ನೋಡಿ, ನಾನು ಇವರ ಮಗ ಅನ್ತೇನೆ. ನಿಮ್ಮಂಥ ಒಬ್ಬ ವ್ಯಕ್ತಿ ಒಬ್ಬನನ್ನು ತನ್ನ ಮಗ ಅಂತ ಸ್ವೀಕರಿಸಿಕೊಳ್ಳುವುದಾದರೆ, ಅದು ಸತ್ಯವಲ್ಲ ಎಂದು ತೋರಿಸಿಕೊಡುವ ತಲೆನೋವು ನಮ್ಮದಲ್ಲ. ಅವರದು. ಹೊರಟುಬಿಡಿ. ನಿಮಗಾಗಿಯೆಂದಲ್ಲ, ನಮಗಾಗಿಯೆಂದೇ ಹೊರಟುಬಿಡಿ. ಆದರೆ ನಾವು ನಿಮ್ಮನ್ನು ನಮ್ಮ ಭಾಗದ ದೇವರು ಎಂಬಂತೆ ನೋಡಿಕೊಳ್ತೇವೆ. ಆ ಕುರಿತು ನಿಮಗೆ ಏನೂ ಚಿಂತೆ ಬೇಡ. ಅದನ್ನು ನೀವು ಸ್ವಾರ್ಥವೆಂದು ತಿಳಿದರೂ ಚಿಂತಿಲ್ಲ. ಸ್ವಾರ್ಥವೇನೂ ಇಲ್ಲದಿದ್ದರೆ ಬದುಕು ಎಲ್ಲಿದೆ ಸ್ವಾರ್ಥವಿಲ್ಲವೆಂದಾದರೆ ಅರ್ಜುನನಿಗೆ ಶ್ರೀಕೃಷ್ಣನಾದರೂ ಯಾಕೆ ಬೇಕಾಗ್ತಿದ್ದ’
`ನೀನು ವಾದದಲ್ಲಿ ಯಾರನ್ನೂ ಕಟ್ಟಿಹಾಕಬಲ್ಲೆ’ ರಾಮಮಾಸ್ತರು ಮುಗುಳ್ನಕ್ಕರು.
ಆ ಮುಗುಳ್ನಗುವಿನ ಹಿಂದೆ ಅರಳಿದ ಅವರ ಮನಸ್ಸು ಶಂಕರನಿಗೆ ಕಾಣಿಸಿತು.
`ಬರೀ ವಾದ ಮಾತ್ರವೇ ಅಲ್ಲ. ನನ್ನಲ್ಲಿ ಬ್ರಹ್ಮಾಸ್ತ್ರವೂ ಇದೆ’ ಎಂದ ಶಂಕರ ನಗುತ್ತಾ.
`ಏನದು’ ರಾಮಮಾಸ್ತರು ಕುತೂಹಲದಿಂದ ಕೇಳಿದರು.
`ನಾನು ಕಾಸಿಮ ಅಂತ ಹೇಳಿದ್ದೆಲ್ಲಾ ಸುಳ್ಳು. ನಿಜವಾಗಿ ಸತ್ತುದು ಶಂಕರನಲ್ಲ, ಕಾಸಿಮ. ನಾನು ಶಂಕರನೇ’
ರಾಮಮಾಸ್ತರು ಪರಮಾಶ್ಚರ್ಯದಿಂದ ಅವನ ಮುಖವನ್ನೇ ನೋಡಿದರು.
ಶಂಕರ ಮುಗುಳ್ನಗುತ್ತಾ ನುಡಿದ,
`ನಾನು ಯಾರು ಎನ್ನುವುದು ಲೋಕಕ್ಕೆ ಯಾಕೆ ಬೇಕು `ನಾನು ಶಂಕರ’ ಎಂದು ಲೋಕಕ್ಕೆ ಹೇಳಿದರೆ ಅಲ್ಲವೆನ್ನುವುದು ಯಾರಿಂದ ಸಾಧ್ಯ’
ಹೌದು. `ಯಾರಿಂದ ಸಾಧ್ಯ’ ಎಂಬ ಪ್ರಶ್ನೆ ರಾಮಮಾಸ್ತರ ಮನಸ್ಸಿನಲ್ಲಿ ಪುನಃ ಪುನಃ ಪ್ರತಿಧ್ವನಿಸುತ್ತಾ ಹೋಯಿತು.  `ಹೌದು. ಯಾರಿಂದಲೂ ಸಾಧ್ಯವಿಲ್ಲ’ ಅವರೆಂದರು.
`ನಿಮ್ಮಿಂದಲೂ ಸಾಧ್ಯವಿಲ್ಲ’ ಅವನೆಂದ.
ಅವರ ಮುಖದಲ್ಲೂ ಮುಗುಳ್ನಗು ಮೂಡಿತು.
`ಹಾಗಾದರೆ ಹೊರಡುವ ನಿರ್ಧಾರ ಮಾಡಿ’ ಶಂಕರನೆಂದ.
ರಾಮಮಾಸ್ತರು ಯೋಚಿಸುತ್ತಾ ಕುಳಿತರು. `ಹೌದು ಮಾಮ, ಹೊರಟುಬಿಡಿ’ ಪಾರ್ವತಿ ದನಿಗೂಡಿಸಿದಳು.
ಸ್ವಲ್ಪ ಹೊತ್ತು ಹಾಗೇ ಕುಳಿತಿದ್ದ ರಾಮಮಾಸ್ತರು ಒಪ್ಪಿಗೆ ಸೂಚಿಸಿ ತಲೆಯಲ್ಲಾಡಿಸಿದರು.
ಶಂಕರ ಆನಂದಾತಿಶಯದಿಂದ ಎದ್ದುನಿಂತ.
`ಸರಿ ಹೊರಟುಬಿಡೋಣ’ ಎಂದ.
`ಈಗಲೆ’ ರಾಮಮಾಸ್ತರು ಆಶ್ಚರ್ಯದಿಂದ ಕೇಳಿದರು.
`ಏನಾಗಬೇಕು ಗಂಟುಮೂಟೆ ಕಟ್ಟಲು ಏನಾದರೂ ಇದೆಯೆ’
`ಏನೂ ಇಲ್ಲ’
`ಮತ್ತೇನಾಗಬೇಕು’
`ಈಗ ಹೋಗಿ ಎಲ್ಲಿರೋದು’ ರಾಮಮಾಸ್ತರೆಂದರು. ಆ ಪ್ರಶ್ನೆ ಅವನನ್ನು ಯೋಚನೆಗೀಡು ಮಾಡಿತು.
ಸ್ವಲ್ಪ ಹೊತ್ತು ಯೋಚಿಸುತ್ತಾ ಕುಳಿತಿದ್ದು ಅವನು ಹೇಳಿದ,
`ಹಾಗಾದರೆ ಹೀಗೆ ಮಾಡೋಣ. ನಾಡಿದ್ದು ಹೋಗೋದು ಅಂತ ತೀರ್ಮಾನಿಸಿದ್ದೇವೆ. ಪ್ಲೇನಿನಲ್ಲಿ ಹೋಗೋದು. ಇವತ್ತೇ ಸೀಟು ಬುಕ್ ಮಾಡ್ತೇವೆ. ನಾಡಿದ್ದು ನಾವು ಟ್ಯಾಕ್ಸಿ ಮಾಡಿಕೊಂಡು ಈ ದಾರಿಯಾಗಿ ಬರ್ತೇವೆ. ಸಿದ್ಧರಾಗಿದ್ದುಬಿಡಿ’
ಅವರು ಒಂದೆರಡು ನಿಮಿಷಗಳ ಕಾಲ ಯೋಚಿಸುತ್ತಾ ಕುಳಿತಿದ್ದು,
`ಸರಿ’ ಎಂದರು.
ಆ ಮೇಲೆ ಅವರು ಎದ್ದು ಮಂಚದ ಪಕ್ಕದಲ್ಲಿದ್ದ ಬೆತ್ತವನ್ನು ತೆಗೆದುಕೊಂಡು ಬೆತ್ತವನ್ನೂರಿಕೊಂಡು ನಡೆದುಹೋಗಿ ಹಜಾರದ ಗೋಡೆಯಲ್ಲಿದ್ದ ಚಿಕ್ಕ ಕಪಾಟಿನ ಬೀಗ ತೆಗೆದು ಒಂದು ಸಣ್ಣ ಹಿತ್ತಾಳೆಯ ಪೆಟ್ಟಿಗೆಯನ್ನು ಎತ್ತಿಕೊಂಡು ಬಂದು ಮಂಚದ ಮೇಲಿರಿಸಿ ಮತ್ತೊಂದು ಕೀಲಿಕೈಯಿಂದ ಅದನ್ನು ತೆರೆದು, ಪೆಟ್ಟಿಗೆ ಮುಚ್ಚಳವನ್ನೆತ್ತಿದರು.
ಪೆಟ್ಟಿಗೆಯೊಳಗೆ ಒಂದು ಕರಿಮಣಿ ಸರ, ಚಿನ್ನದ ಸರ ಮತ್ತು ಬೆಂಡೋಲೆಗಳನ್ನು ಹೊರತೆಗೆದು,
`ಪಾರ್ವತಿ, ಇಕೊ, ಶಂಕರನ ಅಮ್ಮನ್ದು. ಶಂಕರನ ಹೆಂಡತಿಗೇ ಹೋಗಬೇಕಾಗಿದ್ದುದು’ ಎಂದರು.
ಪಾರ್ವತಿ ಶಂಕರನ ಮುಖ ನೋಡಿದಳು.
ತೆಗೆದುಕೊಳ್ಳುವಂತೆ ಶಂಕರ ಸೂಚಿಸಿದ.
ಅವಳು ಎದ್ದು ಎರಡು ಕೈಗಳಿಂದಲೂ ಅದನ್ನು ತೆಗೆದುಕೊಂಡು ಅವರ ಕಾಲುಮುಟ್ಟಿ ನಮಸ್ಕರಿಸಿದಳು.
`ಬರೀ ಲೋಹ ಎಂದು ತಿಳಿದುಕೊಳ್ಬೇಡಮ್ಮ. ಅದರ ಮೌಲ್ಯ ಮುಖ್ಯವಲ್ಲ. ಅದು ಒಂದು ನೆನಪು. ಅಮೂಲ್ಯವಾದ ನೆನಪು’ ರಾಮಮಾಸ್ತರೆಂದರು.
ಅವರು ಮಂಚದಲ್ಲಿ ಕುಳಿತುಕೊಳ್ಳುತ್ತಾ ಹೇಳಿದರು,
`ನಾವು ಜೀವಂತವಾಗಿರೋದು ನಮ್ಮ ಮನಸ್ಸುಗಳಲ್ಲಿ ಮಾತ್ರ, ಚಿತ್ರರೂಪದಲ್ಲಿ ಅಲ್ಲ, ಭಾವರೂಪದಲ್ಲಿ’
ಮತ್ತೂ ಸ್ವಲ್ಪ ಹೊತ್ತು ಕುಳಿತಿದ್ದು ಶಂಕರ ಮತ್ತು ಪಾರ್ವತಿ ಅವರಿಂದ ಬೀಳ್ಕೊಂಡು ಬಸ್ಸು ಹತ್ತಿದರು.
`ಬೆಳಗ್ಗಿನ ಫ್ಲೈಟಿಗಿಂತ ಮಧ್ಯಾಹ್ಮದ್ದೇ ಒಳ್ಳೆಯದು ಅವಸರವಸರವಾಗಿ ಹೊರಡಬೇಕೆಂದಿಲ್ಲ’ ಎಂದಳು ಪಾರ್ವತಿ.
ಮಣಿಪಾಲದಲ್ಲಿಳಿದು ಮೂರು ಏರ್ ಟಿಕೇಟು ಪಡೆದುಕೊಂಡರು.
ಮರುದಿನ ಬಿಟ್ಟು ಅದರ ಮರುದಿನ ಮಧ್ಯಾಹ್ನದ ಯಾನಕ್ಕೆ ಸೀಟು ನಿಶ್ಚಯಿಸಿಕೊಂಡು ಉಡುಪಿಗೆ ಮರಳಿದರು.
  
 
ಎರಡು ದಿನದ ಬಳಿಕ ಬೆಳಿಗ್ಗೆ ಶಂಕರ ಮತ್ತು ಪಾರ್ವತಿ ಹೊರಡಲಣಿಗೊಳ್ಳುತ್ತಿದ್ದಾಗ ಚಂದ್ರಕಾಂತ ತಾನೇ ತನ್ನ ಕಾರಿನಲ್ಲಿ ಬಿಟ್ಟುಬರ್ತೀನಿ ಎಂದ.
`ನಿಮಗೆ ಯಾಕೆ ಸುಮ್ಮನೆ ತೊಂದರೆ, ಬಜ್ಪೆಯಿಂದ ಮತ್ತೆ ನೀವು ಅಷ್ಟುದ್ದ ವಾಪಸ್ಸು ಬರ್ಬೇಕಲ್ಲ’ ಎಂದ ಶಂಕರ.
`ಅದೇನು ದೊಡ್ಡ ಸಂಗತಿಯಲ್ಲ. ಒಂದು ಗಂಟೆಯ ದಾರಿ ತಾನೆ’
`ಬೇಕಾಗಿಲ್ಲ. ನೀವು ಇಲ್ಲಿಂದಲೇ ಬೈ ಬೈ ಹೇಳಿಬಿಟ್ರೆ ಸಾಕು. ಅದೂ ಅಲ್ದೆ ನಮ್ಗೆ ಕಾರ್ಕಳದ ಮೂಲಕ ಹೋಗ್ಬೇಕು. ಅಲ್ಲಿಂದ ನಮ್ಮೊಟ್ಟಿಗೆ ಬರುವವರೊಬ್ಬರಿದ್ದಾರೆ. ಟ್ಯಾಕ್ಸಿ ಮಾಡಿಕೊಂಡು ಹೋಗ್ತೇವೆ’ ಶಂಕರನೆಂದ.
`ಅದಕ್ಕೇನಾಗಬೇಕು ಕಾರ್ಕಳಕ್ಕೆ ಹೋಗಿಯೇ ಹೋಗೋಣ, ಅದೇನೂ ದೂರವಲ್ಲ. ಟ್ಯಾಕ್ಸಿಯೇನೂ ಬೇಕಾಗಿಲ್ಲ’ ಚಂದ್ರಕಾಂತನೆಂದ.
ಅಣ್ಣ ಕಾರಿನಲ್ಲಿ ಕರಕೊಂಡು ಹೋಗ್ತೇನೆ ಎಂದು ಹಟ ಹಿಡಿಯುತ್ತಿರುವುದನ್ನು ಕಂಡು ಪಾರ್ವತಿಯ ಮುಖದಲ್ಲಿ ಕಳವಳದ ಚಿಹ್ನೆಗಳು ಕಾಣಿಸಿದುವು.
ಶಂಕರ ಅವಳ ಮುಖ ನೋಡಿದ. ಮುಗುಳ್ನಕ್ಕ.
ಅವನು ಒಂದಿಷ್ಟೂ ಅಧೀರನಾಗದೆ,
`ಹಾಗಾದರೆ ಸರಿ. ಆದರೆ ನಮ್ಮ ಸೂಟುಕೇಸುಗಳು ಅವರ ಸೂಟುಕೇಸುಗಳು ಎಲ್ಲಾ ಸೇರಿ ಜಾಗ ಸಾಕಾಗುತ್ತೋ ಇಲ್ಲವೊ. ಬೇರೆ ಯಾರೂ ಬರೋದಿಲ್ವಷ್ಟೆ’ ಎಂದ.
`ಬೇರೆ ಯಾರೂ ಬೇಡ’ ಚಂದ್ರಕಾಂತನೆಂದ.
ಕಿದಿಯೂರಿನಿಂದ ಕಾರು ಹೊರಟಾಗ ಮನೆಯವರೆಲ್ಲರೂ ಅಂಗಳದಲ್ಲಿ ನಿಂತು ಶಂಕರ ಮತ್ತು ಪಾರ್ವತಿಗೆ ಶುಭವಚನಗಳನ್ನು ಹೇಳಿ ವಿದಾಯ ಕೋರಿದರು.
ಕೇಶವಭಟ್ಟರು, ಸುಶೀಲಮ್ಮ ವತ್ಸಲ ಮತ್ತು ಭಾಗೀರಥಿ ದೀಪಾವಳಿಯ ರಜೆಯಲ್ಲಿ ಪುನಃ ಬರಬೇಕು ಎಂದು ಒತ್ತಾಯಿಸಿದರು.
ಕಾರು ಹೊರಟಿತು.
ಕಾರು ಬಂದು ಕಾಂತಾವರದಲ್ಲಿ ಎಲಿಮೆಂಟರಿ ಶಾಲೆಯನ್ನು ದಾಟಿ ಸ್ವಲ್ಪ ಮುಂದುಗಡೆ ಕಾಲುದಾರಿಯೆದುರು ನಿಂತಿತು.
ಶಂಕರ ಕಾರಿನಿಂದಿಳಿದು ಚಂದ್ರಕಾಂತನೊಡನೆ,
`ಈಗ ಬಂದ್ಬಿಡ್ತೀವಿ’ ಎಂದು ಪಾರ್ವತಿಯ ಕಡೆಗೆ ತಿರುಗಿ `ನೀನೂ ಬಾ’ ಎಂದ.
ಪಾರ್ವತಿಯ ಎದೆ ಡವಡವಗುಟ್ಟುತ್ತಿತ್ತು. ಅಣ್ಣ ಕೇಳಬಹುದಾದ ಪ್ರಶ್ನೆಗೆ ಏನುತ್ತರ ಹೇಳುವುದೆಂಬ ಚಿಂತೆ ಅವಳನ್ನು ಕಾಡುತ್ತಿತ್ತು. ಶಂಕರ ಅವಳನ್ನು ಕಾರಿನಲ್ಲೇ ಬಿಡದೆ ಕರೆದೊಯ್ದ ಉದ್ದೇಶ ಅವಳಿಗೆ ಸ್ಪಷ್ಟವಾಯಿತು.
ರಾಮಮಾಸ್ತರ ಮನೆಗೆ ಹೋಗುವ ದಾರಿಯಲ್ಲಿ ಅವಳು ಕೇಳಿದಳು,
`ಅಣ್ಣ ಏನಾದರೂ ಪ್ರಶ್ನೆ ಕೇಳಿದರೆ ಏನು ಹೇಳುವುದು’
`ಏನೂ ಭಯಪಡ್ಬೇಡ. ಎಲ್ಲಾ ನಾನು ನೋಡಿಕೊಳ್ತೀನಿ’ ಎಂದ ಶಂಕರ ಮುಗುಳ್ನಗುತ್ತಾ.
ರಾಮಮಾಸ್ತರು ಸ್ನಾನಮಾಡಿ ಒಳ್ಳೆಯ ಉಡುಪು ತೊಟ್ಟುಕೊಂಡು ಮಂಚದಲ್ಲಿ ಕುಳಿತಿದ್ದರು.
ಶಂಕರ ಒಳಬಂದು,
`ಹೋಗೋಣವೇ’ ಎಂದ.
`ಸರಿ’ ಎಂದು ರಾಮಮಾಸ್ತರು ಎದ್ದು `ಸುಬ್ಬು’ ಎಂದು ಕೆಲಸದಾಕೆಯನ್ನು ಕರೆದರು.
ಒಬ್ಬಳು ಮುದುಕಿ ಅಡಿಗೆ ಕೋಣೆಯಿಂದ ಹೊರಬಂದಳು.
ರಾಮಮಾಸ್ತರು ಅವಳ ಕೈಗೆ ಸ್ವಲ್ಪ ಹಣ ಹಾಕಿ,
`ನಾನು ಬರುವವರೆಗೆ ಎಲ್ಲಾ ಚೆನ್ನಾಗಿ ನೋಡ್ಕೊ’ ಎಂದರು.
ಶಂಕರ ಆಶ್ಚರ್ಯದಿಂದ ಅವರ ಮುಖ ನೋಡಿದ.
ಅವನ ಆಶ್ಚರ್ಯದ ಕಾರಣವನ್ನು ಅರ್ಥಮಾಡಿಕೊಂಡ ರಾಮಮಾಸ್ತರು ಮುಗುಳ್ನಕ್ಕು,
`ಅದು ಹೇಳೋ ಕ್ರಮ. ಎಲ್ಲರೂ ಎಲ್ಲವನ್ನೂ ತಿಳಿಯಬೇಕೆಂದೇನೂ ಇಲ್ಲವಲ್ಲ’ ಎಂದರು.
ಆ ಮಾತನ್ನು ಕೇಳಿ ಶಂಕರನಿಗೆ ಸಮಾಧಾನವಾಯಿತು.
ಪಾರ್ವತಿ ಅವರ ಚಿಕ್ಕ ಚೀಲವನ್ನು ಎತ್ತಿಕೊಂಡಳು. ಶಂಕರ ಅವರ ಕೈಹಿಡಿದು ನಡೆಸಿಕೊಂಡು ಕಾರಿನ ಬಳಿಬಂದ.
ರಾಮಮಾಸ್ತರು ಕಾರಿನ ಬಳಿ ಬಂದಾಗ ಚಂದ್ರಕಾಂತ ಎದ್ದು ಬಂದು ಹಿಂದಿನ ಬಾಗಿಲು ತೆರೆದ.
ಶಂಕರ ರಾಮಮಾಸ್ತರಿಗೆ ಚಂದ್ರಕಾಂತನನ್ನು ತೋರಿಸಿ,
`ಪಾರ್ವತಿಯ ಅಣ್ಣ ಚಂದ್ರಕಾಂತ ಅಂತ. ಉಡುಪಿಯಲ್ಲಿ ಒಬ್ಬ ಪ್ರಸಿದ್ಧ ಲಾಯರು’ ಎಂದು ಮುಗುಳ್ನಕ್ಕ.
`ಪ್ರಸಿದ್ಧ ಏನೂ ಅಲ್ಲ’ ಚಂದ್ರಕಾಂತ ವಂದಿಸುತ್ತಾ.
ಶಂಕರ ರಾಮಮಾಸ್ತರನ್ನು ತೋರಿಸಿ,
`ನನ್ನ ತಂದೆಯವರು’ ಎಂದ. ರಾಮಮಾಸ್ತರು ಕೈ ಜೋಡಿಸಿದರು.
ಚಂದ್ರಕಾಂತ ಪರಮಾಶ್ಚರ್ಯದಿಂದ ಶಂಕರನ ಮುಖ ನೋಡಿ ಹಾಗೇ ನಿಂತುಬಿಟ್ಟ.
`ಹೊರಡೋಣವೆ’ ಶಂಕರನೆಂದ.
ಆ ಮಾತಿಗಷ್ಟೇ ಚಂದ್ರಕಾಂತ ಮೈ ತಿಳಿದುದು. ಏನೋ ಕೇಳಬೇಕೆಂಬ ಭಾವ ಅವನ ಮುಖದಲ್ಲಿ ಮೂಡಿತು. ತುಟಿಗಳು ಅಲುಗಾಡಿದುವು. ಮಾತುಗಳು ಹೊರಬರಲಿಲ್ಲ.
ಬಜ್ಪೆ ತಲಪುವ ವರೆಗೂ ಒಬ್ಬರ ಬಾಯಿಯಿಂದಲೂ ಮಾತು ಹೊರಡಲಿಲ್ಲ. ಪಾರ್ವತಿಯ ಮುಖದಲ್ಲಿದ್ದ ಗೊಂದಲದ ಭಾವ ಮಾಯವಾಗಿತ್ತು.
ಅವರು ಏರೋಡ್ರಾಮ್ ತಲುಪಿದ ಐದು ನಿಮಿಷದಲ್ಲೇ ವಿಮಾನ ಬಂದಿಳಿಯಿತು.
ಲಗೇಜ್ ಕಳಿಸಿ ಶಂಕರ ಪಾರ್ವತಿ ಮತ್ತು ರಾಮಮಾಸ್ತರೊಡನೆ ಹೊರಡುತ್ತಾ, `ಸರಿ ನಾವಿನ್ನು ಹೋಗ್ತೀವಿ’ ಎಂದ.
ಚಂದ್ರಕಾಂತನ ಮುಖದಲ್ಲಿ ಇನ್ನೂ ಬೆರಗು ಗೊಂದಲದ ಛಾಯೆ ಇತ್ತು.
ಮೂವರೂ ಸ್ವಲ್ಪ ಮುಂದೆ ಹೋದ ಮೇಲೆ ಶಂಕರ ತಿರುಗಿ ಬಂದು ಚಂದ್ರಕಾಂತನೊಡನೆ ಮೆಲ್ದನಿಯಲ್ಲಿ,
`ಎಲ್ಲಾ ವಿಚಾರ ಆಮೇಲೆ ಹೇಳ್ತೀನಿ. ಅದೊಂದು ಭಾರೀ ಉದ್ದದ ಕತೆ. ಮುಂಬಯಿಗೆ ಬರ್ತೀರಲ್ಲ’ ಎಂದ.
`ಹೂಂ ಬರ್ತಿರ್ತೀನಿ. ದೀಪಾವಳಿಗೆ ನೀವು ಬರ್ತೀರಲ್ಲ’ ಚಂದ್ರಕಾಂತನೆಂದ ಸುಮನಸ್ಕತೆಯಿಂದ.
`ಬನ್ನಿ ಅಂದ್ರೆ ಬರ್ತೀವಿ’ ಶಂಕರ ಮುಗುಳ್ನಕ್ಕ.
`ಛೆ ಹಾಗೆಂದರೆ ಹೇಗೆ ನಿಮ್ಮದೇ ಮನೆಯಲ್ವೆ ಹೊರಟು ಬಂದ್ಬಿಡಿ’ ಎಂದ ಚಂದ್ರಕಾಂತ. ಶಂಕರ ಅವನ ಮಾತಿಗೆ ಏನೂ ಹೇಳದೆ ಅವನ ಕೈಯನ್ನು ಬಲವಾಗಿ ಹಿಡಿದು ಕುಲುಕಿ ವೇಗವಾಗಿ ನಡೆದು ಪುನಃ ಪಾರ್ವತಿ ಮತ್ತು ರಾಮಮಾಸ್ತರನ್ನು ಕೂಡಿಕೊಂಡ.
ಬೆಲ್ಟ್ ಬಿಗಿದುಕೊಳ್ಳುತ್ತಿದ್ದಾಗ ಶಂಕರ ಪಾರ್ವತಿಯ ಕಿವಿಯಲ್ಲಿ ಪಿಸುಗುಟ್ಟಿದ,
`ಭಯವಾಗುತ್ತಿದೆಯೆ’
`ಯಾಕೆ ಭಯ’ ನಾವು ಈ ಮೊದಲು ಪ್ಲೇನಿನಲ್ಲಿ ಪ್ರಯಾಣ ಮಾಡಿಲ್ವೆ’ ಪಾರ್ವತಿ ಬೇಕೆಂದೇ ತಮಾಷೆಯ ಮಾತು ಆಡಿದಳು.
`ಅದಕ್ಕಲ್ಲ’
`ಮತ್ಯಾವುದಕ್ಕೆ’
`ಚಕ್ರವ್ಯೂಹವನ್ನು ಪ್ರವೇಶಿಸುತ್ತಿರುವುದಕ್ಕೆ’
`ನಿಮಗೆ ಭಯವಿಲ್ಲ ತಾನೆ’ ಅವಳು ಮುಗುಳ್ನಗುತ್ತಾ ಕೇಳಿದಳು.
`ನನಗೆಲ್ಲಿಯ ಭಯ ನೀನಿದ್ದೀಯಲ್ಲ’ ಅವನು ಮೆಲ್ಲನೆ ನಕ್ಕ.
`ಅದು ನಾನು ಹೇಳಬೇಕಾದ ಮಾತಲ್ವೆ’
`ನೀನೂ ಹೇಳ್ಬಹುದು. ನಾನೂ ಹೇಳ್ಬಹುದು. ನಾನು ಅಭಿಮನ್ಯುವಿನ ಹಾಗೆ ಅಲ್ಲ. ನನಗೆ ಹಿಂದುಗಡೆ ಕೂಡ ಎರಡು ಕಣ್ಣುಗಳಿವೆ’
`ಎಲ್ಲಿವೆ’
ಶಂಕರ ಅವಳ ಕಣ್ಣುಗಳನ್ನು ಮುಟ್ಟಿ ತೋರಿಸಿ ಹೇಳಿದ,
`ನನ್ನ ಬೆನ್ನಿಗೆ ಬೆನ್ನು ಕೊಟ್ಟು ನಿಂತು ನೀನೂ ಅದೇ ಮಾತನ್ನು ಹೇಳಬಹುದು ನೋಡು’
`ಕಳೆದೆರಡು ದಿನಗಳಲ್ಲಿ ಒಮ್ಮೊಮ್ಮೆ ಕಾಲದ ಚಲನೆ ನಿಂತು ಹೋದಂತೆನಿಸುತ್ತಿತ್ತು. ಒಮ್ಮೊಮ್ಮೆ ಕಾಲ ಶರವೇಗದಲ್ಲಿ ಚಲಿಸಿದಂತೆ ತೋರಿತು’
`ಆಗಾಗ ಸ್ವಲ್ಪ ಗೊಂದಲ ಕೂಡ ಆಯಿತು ಅಲ್ವ’ ಶಂಕರ ನಗುತ್ತಾ ಕೇಳಿದ.
`ಹೌದು’
`ಲೋಕವನ್ನು ಗೊಂದಲದಲ್ಲಿ ಮುಳುಗಿಸುವುದರಲ್ಲಿ ತುಂಬಾ ಮಜಾ ಇದೆ ಪಾರ್ವತಿ. ಗೊಂದಲ ಸೃಷ್ಟಿಯ ಮೊದಲ ಹಂತ. ಬಿಗ್ ಬ್ಯಾಂಗ್. ಸೃಷ್ಟಿಕರ್ತನ ಮುಂದೆ ಮೊಟ್ಟ ಮೊದಲು ಇದ್ದುದು ಗೊಂದಲಗಳ ಒಂದು ಮಹಾ ಸಾಗರ. ಎಲ್ಲಾ ಧರ್ಮಗ್ರಂಥಗಳಿಗೂ ಅದೊಂದು ವಿಚಾರದಲ್ಲಿ ಒಮ್ಮತ ಇದೆ. ಆದರೆ ಮನುಷ್ಯ ಎಲ್ಲಾ ಗ್ರಂಥಗಳನ್ನು ದಾಟಿ, ಎಲ್ಲಾ ನಿರ್ಬಂಧಗಳನ್ನು ಮೀರಿ ಬದುಕಬೇಕು. ಬದುಕಬೇಕು ಎನ್ನುವುದಕ್ಕಿಂತ ಬದುಕಲೇ ಬೇಕಾಗುತ್ತೆ ಅನ್ನುವುದೇ ಸರಿ. ಅಲ್ವ’
`ನಿಜ. ಗೊಂದಲದ ಸಾಗರದಲ್ಲಿ ಮುಳುಗದೆ’ ಪಾರ್ವತಿ ನಕ್ಕಳು.
ವಿಮಾನ ರನ್ವೇ ಮುಗಿಸಿತು, ರಾಮಮಾಸ್ತರು ಬೆಲ್ಟ್ ಬಿಗಿದುಕೊಳ್ಳುತ್ತಲೇ ಇದ್ದರು.
`ಹೋಗಲಿ ಬಿಡಿ, ಇನ್ನು ಅದು ಬೇಕಾಗಿಲ್ಲ’ ಎಂದ ಶಂಕರ.
`ನನಗದನ್ನು ಸಿಕ್ಕಿಸಿಕೊಳ್ಳಲಾಗಲಿಲ್ಲ. ನಾನೇನು ಇದರ ಮೊದಲು ವಿಮಾನದಲ್ಲಿ ಕೂತಿದ್ದೆನೆಯೆ’ ಎಂದು ರಾಮಮಾಸ್ತರು ನಕ್ಕರು.
`ಇನ್ನು ವಿಮಾನ ಇಳಿಯುವಾಗ ಪುನಃ ಬೇಕಾಗುತ್ತೆ. ಆಗ ಕಟ್ಟಿಕೊಂಡರಾಯ್ತು’ ಪಾರ್ವತಿಯೆಂದಳು.
ಸ್ವಲ್ಪ ಹೊತ್ತಿನ ಬಳಿಕ ಶಂಕರ ಪುನಃ ಹೆಂಡತಿಯ ಕಿವಿಯಲ್ಲಿ ಪಿಸುಗುಟ್ಟಿದ,
`ನನ್ನ ಪ್ರಶ್ನೆಗೆ ನಿನ್ನ ನೇರ ಉತ್ತರ ಸಿಗಲಿಲ್ಲ’
`ಏನು ಪ್ರಶ್ನೆ’ ಪಾರ್ವತಿ ಕೇಳಿದಳು.
`ಅದೇ ನಿನಗೆ ಗೊಂದಲ ಇಲ್ಲ ತಾನೆ’
`ನನಗೆಲ್ಲಿಯ ಗೊಂದಲ ನೀವಿರುವಾಗ’ ಪಾರ್ವತಿ ಅವನ ಕಣ್ಣುಗಳನ್ನೇ ತನ್ಮಯತೆಯಿಂದ ದಿಟ್ಟಿಸಿ ಮುಗುಳ್ನಕ್ಕಳು.