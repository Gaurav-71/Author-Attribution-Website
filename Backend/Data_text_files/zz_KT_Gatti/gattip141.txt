ಮೈಕೆಲ್ ಫ್ಯಾರಡೆ
ಬದುಕಿನ ಆರಂಭ
2.	ಶಾಲೆ ತೊರೆದ ಮೇಲೆ
3.	ಸಿಕ್ಕಿತು ಜ್ಞಾನ ನಿಧಿ!
4.	ವಿದ್ಯುತ್ ಬೆಳಕಿನ ಮೋಡಿ
5.	ಜ್ಞಾನದಾಹ ಮತ್ತು ಭಾಷೆಯ ಕಷ್ಟ
6.	ವಿಜ್ಞಾನ ವಿಸ್ಮಯ ದರ್ಶನ
7.	ಹೊಸ ಬೆಳಕಿನ ಬಾಗಿಲು ತೆರೆಯಿತು
8.	ಹಿರಿಯ ವಿಜ್ಞಾನಿಯ ಕಿರಿಯ ಸಹಾಯಕ
9.	ಸಾಹಸಮಯ ಪ್ರವಾಸ
10.	ಹೊಸ ಜಗತ್ತು, ಹೊಸ ಬದುಕು
11.	ವಿದ್ಯುಜ್ಜನಕದ ಜನಕ
12.	ಶ್ರೇಷ್ಟತೆಯ ಹೆಜ್ಜೆಗುರುತುಗಳು
 
 
ಸ್ವಭಾವ ಸಹಜ ವಿಜ್ಞಾನಿ-ವಿದ್ಯುನ್ಮಾನ ಪಿತಾಮಹ
ಮೈಕೆಲ್ ಫ್ಯಾರಡೆ
 
`ಸ್ವಭಾವ ಸಹಜ ದಾರ್ಶನಿಕ’ (natural philosopher) ಎಂಬುದು ಮೈಕೆಲ್ ಫ್ಯಾರಡೆಗೆ ಆ ಕಾಲದಲ್ಲಿ ಲೋಕ ಗುರುತಿಸಿದ ರೀತಿ. ಆ ಕಾಲದಲ್ಲಿ ವಿಜ್ಞಾನವೂ ಸೇರಿದಂತೆ ಎಲ್ಲಾ ವಿಧ ಜ್ಞಾನವನ್ನು ಫಿಲೊಸಫಿ ಎಂದು ಕರೆಯಲಾಗುತ್ತಿತ್ತು. ವಿವಿಧ ವಿಷಯಗಳಲ್ಲಿ ಆಧುನಿಕ ಅಧ್ಯಯನ ಕ್ರಮದಲ್ಲಿ ನಡೆಯುವ ಸಂಶೋಧನೆಗೆ ನೀಡಲಾಗುವ ಪಿಎಚ್ಡಿ (ಡಾಕ್ಟರ್ ಆಫ್ ಫಿಲಾಸಫಿ) ಎಂಬ ಪದವು ಫಿಲೊಸಫಿ ಎಂಬ ಬಳಕೆಯ ನುಡಿಯ ಮೂಲದಿಂದಲೇ ಬಂದುದಾಗಿರಬೇಕು. ಸ್ವಭಾವತಃ ವೈಜ್ಞಾನಿಕ ಸಂಶೋಧಕನಾಗಿದ್ದ ಮೈಕೆಲ್ ಫ್ಯಾರಡೆಯ ಸಂಶೋಧನೆ ಭೌತ ವಿಜ್ಞಾನ, ರಸಾಯನ ವಿಜ್ಞಾನ, ವಿದ್ಯುದಯಸ್ಕಾಂತ ಮತ್ತು ವಿದ್ಯುತ್ರಸಾಯನವಿಜ್ಞಾನ ಕ್ಷೇತ್ರಕ್ಕೆ ಸಂಬಂಧಿಸಿದ್ದಾಗಿದೆ. ಇವತ್ತು ಫ್ಯಾರಡೆಯನ್ನು `ವಿದ್ಯುನ್ಮಾನ ಪಿತಾಮಹ’ (Father of Electronics) ಎಂದು ಗುರುತಿಸಲಾಗುತ್ತದೆ.
ಅಯಸ್ಕಾಂತೀಯ ಕ್ಷೇತ್ರ (magnetic field )ದ ಸುತ್ತ ಒಂದು ವಾಹಕ (conductor )ದಲ್ಲಿ ಹರಿಯುವ ಡೀಸೀ ಕರೆಂಟು ಫ್ಯಾರಡೆಯ ಪ್ರಧಾನ ಅಧ್ಯಯನ ವಿಷಯವಾಗಿತ್ತು. ಈ ಅಧ್ಯಯನದ ಮೂಲಕ ಫ್ಯಾರಡೆ ಭೌತ ವಿಜ್ಞಾನದಲ್ಲಿ ಅಯಸ್ಕಾಂತೀಯ ಕ್ಷೇತ್ರದ ಕಲ್ಪನೆಯನ್ನು ಸಾಕಾರಗೊಳಿಸಿದ. ಇದನ್ನೇ ಮುಂದೆ ಜೇಮ್ಸ್ ಮ್ಯಾಕ್ಸ್ವೆಲ್ ಇನ್ನಷ್ಟು ವಿವರವಾಗಿ ಸಾದರಪಡಿಸಿದ.
ಮೈಕೆಲ್ ಫ್ಯಾರಡೆ ಇಲೆಕ್ಟ್ರೊಮ್ಯಾಗ್ನೆಟಿಕ್ ಇಂಡಕ್ಶನ್ ಮತ್ತು ಇಲೆಕ್ಟ್ರೊಲೈಸಿಸ್ ಸಿದ್ಧಾಂತಗಳನ್ನು ಕಂಡುಹಿಡಿದ. ಅಯಸ್ಕಾಂತವು ಬೆಳಕಿನ ಕಿರಣದ ಮೇಲೆ ಪ್ರಭಾವವನ್ನು ಬೀರುತ್ತದೆ ಮತ್ತು ಈಯೆರಡರ ನಡುವೆ ಒಂದು ಸಂಬಂಧವಿದೆ ಎನ್ನುವುದು ಫ್ಯಾರಡೆಯ ವಾದವಾಗಿತ್ತು.
ಫ್ಯಾರಡೆಯ ಸಂಶೋಧನೆಯಿಂದ ಹುಟ್ಟಿದ ಇಲೆಕ್ಟ್ರಿಕ್ ರೋಟರಿ ಸಾಧನಗಳು ಇಲೆಕ್ಟ್ರಿಕ್ ಮೋಟರ್ ತಂತ್ರಜ್ಞಾನದ ತಳಹದಿಯಾಯಿತು. ಫ್ಯಾರಡೆಯ ಸಂಶೋಧನೆ ಮುಖ್ಯವಾಗಿ, ತಂತ್ರಜ್ಞಾನದಲ್ಲಿ ವಿದ್ಯುತ್ ಶಕ್ತಿಯ ಬಳಕೆಗೆ ದಾರಿ ತೋರಿಸಿತು.
ರಸಾಯನವಿಜ್ಞಾನ ಕೇತ್ರದಲ್ಲಿ ಮೈಕೆಲ್ ಫ್ಯಾರಡೆಯ ಸಾಧನೆ ಬಹಳ ಮಹತ್ವದ್ದಾಗಿದೆ. ಫ್ಯಾರಡೆ ಬೆಂಜ಼ೀನನ್ನು ಕಂಡುಹಿಡಿದ. ಕ್ಲೋರಿನಿನ ಕ್ಲಾತ್ರೇಟ್ ಹೈಡ್ರೇಟ್ ಮೇಲೆ ಅಧ್ಯಯನ ನಡೆಸಿದ. ಮೊಟ್ಟಮೊದಲ ಬನ್ಸೆನ್ ಬರ್ನರ್ ಫ್ಯಾರಡೆಯ ಸಂಶೋಧನೆಯ ಕೊಡುಗೆ. ಆಕ್ಷೈಡೇಶನ್ ನಂಬರ್ಸ್ ವಿಧಾನವನ್ನು ವಿಶದೀಕರಿಸಿ, ಅನೋಡ್, ಕೆಥೋಡ್, ಇಲೆಕ್ಟ್ರೕಡ್, ಐಯಾನ್ ಮುಂತಾದ ಪದಗಳನ್ನು ಬಳಕೆಗೆ ಬರುವಂತೆ ವಿಪುಲವಾಗಿ ಪ್ರಯೋಗಿಸಿದವನು ಮೈಕೆಲ್ ಫ್ಯಾರಡೆ.
ಕ್ಯಾಲ್ಕುಲಸ್ ಮುಂತಾದ, ಗುರುತಿಲ್ಪಡುವಂಥ ಗಣಿತ ಜ್ಞಾನ ಫ್ಯಾರಡೆಗಿರಲಿಲ್ಲ. ಆದರೆ ಫ್ಯಾರಡೆಯನ್ನು ವಿಜ್ಞಾನದ ಇತಿಹಾಸದಲ್ಲಿ ಅತ್ಯಂತ ಪ್ರಭಾವಶಾಲಿ ವಿಜ್ಞಾನಿ ಮತ್ತು  ಆತ ನಡೆಸಿದ ವಿವಿಧ ಪ್ರಯೋಗಗಳಿಂದಾಗಿ ವಿಜ್ಞಾನದಲ್ಲಿ ಅವನನ್ನು ಅತ್ಯಂತ ಶ್ರೇಷ್ಠ ಎಕ್ಸ್ಪರಿಮೆಂಟಲಿಸ್ಟ್ ಎಂದು ಗುರುತಿಸಲಾಗುತ್ತದೆ. ಕೆಪಾಸಿಟೆನ್ಸಿನ ಎಸ್ಐ ಯೂನಿಟಿಗೆ `ಫರಾಡ್’ ಎಂದು ಪ್ಯಾರಡೆಯ ಹೆಸರನ್ನು ಇಡಲಾಗಿದೆ. `ಇಲೆಕ್ಟ್ರೕನ್ ಮೋಲ್’ನ ಮೇಲೆ ಹರಿಯಬಿಡುವ ಚಾರ್ಜನ್ನು `ಫ್ಯಾರಡೆ ಕಾನ್ಸ್ಟಂಟ್’ ಎಂದು ಹೆಸರಿಸಲಾಗಿದೆ. ಇಲೆಕ್ಟ್ರೊಮೋಟಿವ್ ಫೋರ್ಸಿಗೆ ಸಂವಾದಿಯಾದ ಕಾಲ ಪ್ರಮಾಣಿತ ಅಯಸ್ಕಾಂತೀಯ ಹೊನಲನ್ನು `ಫ್ಯಾರಡೆ ಲಾ ಆಫ್ ಇಂಡಕ್ಷನ್’ ಎಂದು ಕರೆಯುತ್ತಾರೆ. ಇಷ್ಟೇ ಅಲ್ಲದೆ, ಹಲವು ಸಿದ್ಧಾಂತಗಳ ಜೊತೆಗೆ, ಫಾರಡೆ ಕೇಜ್, ಫ್ಯಾರಡೆ ಕಪ್, ಫ್ಯಾರಡೆ ಇಫೆಕ್ಟ್, ಫ್ಯಾರಡೆ ಪ್ಯಾರಡೋಕ್ಸ್, ಫ್ಯಾರಡೆ ರೋಟೇಟರ್, ಫ್ಯಾರಡೆ ವೇವ್, ಫ್ಯಾರಡೆ ವೀಲ್ ಮುಂತಾದ್ದು ವಿಜ್ಞಾನ ಕ್ಷೇತ್ರಕ್ಕೆ ಮೈಕೆಲ್ ಫ್ಯಾರಡೆಯ ಮಹತ್ವದ ಕೊಡುಗೆಗಳಾಗಿವೆ.
ರಾಯಲ್ ಇನ್ಸ್ಟಿಟ್ಯೂಟಿನ ಮೊಟ್ಟಮೊದಲ ಫುಲೇರಿಯನ್ ಫ್ರೊಫೆಸರ್ ಆಫ್ ಕೆಮಿಸ್ಟ್ರಿಯಾಗಿ ಜೀವಿತಾವಧಿಗೆ ನೇಮಿಸಲ್ಪಟ್ಟ ಮೈಕೆಲ್ ಫ್ಯಾರಡೆ ಎಪ್ಪತ್ತೈದು ವರ್ಷ ಬದುಕಿದ.
2.	ಬದುಕಿನ ಆರಂಭ
ಕೇವಲ ಇನ್ನೂರು ವರ್ಷಗಳ ಹಿಂದೆ ವಿದ್ಯುತ್ ಶಕ್ತಿಯ ಬಗ್ಗೆ ವಿಶಾಲ ಜಗತ್ತಿಗೆ ಏನೂ ತಿಳಿದಿರಲಿಲ್ಲ. ಇವತ್ತು ವಿದ್ಯುತ್ ಇಲ್ಲದಿದ್ದರೆ ಮಾನವ ಪ್ರಪಂಚದಲ್ಲಿ ಏನೂ ಇರುವುದಿಲ್ಲ ಎನ್ನುವಷ್ಟರ ಮಟ್ಟಿಗೆ ಮನುಷ್ಯ ವಿದ್ಯುತ್ ಶಕ್ತಿಯ ಯಜಮಾನ ಮತ್ತು ಗುಲಾಮ ಎರಡೂ ಆಗಿದ್ದಾನೆ. ಅವನ ಬದುಕಿಗೆ ವಿದ್ಯುತ್ ಅನಿವಾರ್ಯವಾಗಿದೆ.
1790ರ ಸುಮಾರಿಗೆ ಜೇಮ್ಸ್ ವಾಟ್ ಕಂಡು ಹುಡುಕಿದ ಉಗಿಯಂತ್ರದ ಬಳಕೆಯಿಂದಾಗಿ ಜೇಮ್ಸ್ ಮತ್ತು ಅವನ ಪತ್ನಿ ಮಾರ್ಗರೆಟ್ನಂತೆ ಸಾವಿರಾರು ಮಂದಿ ನಿರುದ್ಯೋಗಿಗಳಾದರು. ಜೇಮ್ಸ್ ದಂಪತಿ ವಲಸೆ ಹೊರಟ ನಿರುದ್ಯೋಗಿಗಳೊಂದಿಗೆ ಬಂದು ಥೇಮ್ಸ್ ದಡದ ಮೇಲಿನ ಲಂಡನ್ ನಗರದ ಸರಹದ್ದಿನ ಕೊಳೆಗೇರಿಯಲ್ಲಿ ಸರೆ ಎಂಬಲ್ಲಿ ವಾಸ ಹೂಡಿದರು. ಮೈಕೆಲ್ ಫ್ಯಾರಡೆ ಹುಟ್ಟಿದ್ದು ಅಲ್ಲಿ. ಸೆಪ್ಟೆಂಬರ 22, 1791ರಂದು. ಆ ಕಾಲದ ಲಂಡನ್ ಕೊಳೆ ಕಸ ಕಡ್ಡಿಗಳ ಬೀಡಾಗಿತ್ತು. ಬೀದಿಯಲ್ಲಿ ಬೆಳಕು ಇರಲಿಲ್ಲ. ರಸ್ತೆಯ ನಡುವೆ ಗಟಾರವಿತ್ತು. ಕುಡಿಯುವ ನೀರು ಮರದ ದಂಬೆಯಲ್ಲಿ ಹರಿಯುತ್ತಿತ್ತು. ರೋಗ ರುಜಿನಗಳಿಗೆ ತುತ್ತಾಗಿ ಜನ ಸಾಯುತ್ತಿದ್ದರು. ಅಂಥ ಪರಿಸರದಲ್ಲಿ ಒಂದು ಮಗು ಹುಟ್ಟಿ ಬದುಕಿ ಉಳಿದು ಮುಂದೆ ಜಗದ್ವಿಖ್ಯಾತ ವಿಜ್ಞಾನಿಯಾದ ಎನ್ನುವುದೇ ನಿಸರ್ಗದ ಪವಾಡ ಎನ್ನಬಹುದು.
ಅದು ಶಾಲೆ ಎಂಬುದು ಹಣವುಳ್ಳವರಿಗೆ ಮಾತ್ರವೇ ಲಭ್ಯವಿದ್ದ ಕಾಲ. ಫ್ಯಾರಡೆಯೇ ಹೇಳಿರುವಂತೆ ಆತ ಓದಿದ್ದು “ಒಂದಿಷ್ಟು ಓದಲು, ಬರೆಯಲು ಮತ್ತು ಲೆಕ್ಕ ಮಾಡಲು ಮಾತ್ರ. ನನ್ನ ಸಮಯವೆಲ್ಲ ಮನೆಯಲ್ಲಿ ಮತ್ತು ಬೀದಿಯಲ್ಲಿ ಕಳೆದುಹೋಗುತ್ತಿತ್ತು.” ಅವನು ಆಡುತ್ತಿದ್ದ ಆಟವೆಂದರೆ ಗೋಲಿಯಾಟ ಮಾತ್ರ! ಅವನ ತಾಯಿ ತಂದೆ ಆ ಕಾಲದ ಮುಖ್ಯ ಧರ್ಮ ಕೇಂದ್ರವಾದ ಚರ್ಚ್ ಆಫ್ ಸ್ಕಾಟ್ಲ್ಯಾಂಡಿನಿಂದ ಪ್ರತ್ಯೇಕಗೊಂಡಿದ್ದ ಸ್ಯಾಂಡಿಮೇನಿಯನ್ ಪಂಥಕ್ಕೆ ಸೇರಿದವರಾಗಿದ್ದರು. ಚರ್ಚ್ ಆಫ್ ಇಂಗ್ಲೆಂಡಿಗೆ ಸೇರಿದವರಲ್ಲದವರೆಲ್ಲ ಜನರ ಅವಹೇಳನಕ್ಕೆ ಗುರಿಯಾಗುತ್ತಿದ್ದರು. ದಾರಿದ್ರ್ಯದ ಕಾರಣದಿಂದ ಜನರ ತಿರಸ್ಕಾರಕ್ಕೊಳಗಾಗುತ್ತಿದ್ದ ಮೈಕೆಲ್ ಮತ್ತು ಅವನ ತಾಯಿತಂದೆ ಧಾರ್ಮಿಕ ಕಾರಣಕ್ಕೆ ಕೂಡ ಜನರ ಅವಗಣನೆಯನ್ನು ಸಹಿಸಿಕೊಳ್ಳಬೇಕಾಗಿತ್ತು. ಜೇಮ್ಸ್ ರೋಗಗ್ರಸ್ತನಾಗಿದ್ದ. ಹೆಚ್ಚು ಸಂಪಾದನೆಯೇನೂ  ಇಲ್ಲದ ಕಮ್ಮಾರನ ಕೆಲಸ ಮಾತ್ರ ಕುಟುಂಬದ ಬದುಕಿಗೆ ಆಧಾರವಾಗಿತ್ತು. ನೆರೆಹೊರೆಯವರಿಂದ ಪ್ರೀತಿಗಿಂತ ಹೆಚ್ಚಾಗಿ ಅವಹೇಳನವನ್ನೇ ಅನುಭವಿಸುತ್ತಿದ್ದ ಬಾಲಕ ಫ್ಯಾರಡೆಗೆ ಸ್ಪಷ್ಟವಾಗಿ ಮಾತಾಡಲು ಕಷ್ಟವಾಗುತ್ತಿತ್ತು. ಬಹಳ ಕಾಲದ ವರೆಗೆ ಅವನ ನಾಲಗೆಯಲ್ಲಿ `ರ’ ಎಂಬ ಅಕ್ಷರ ಹೊರಡುತ್ತಿರಲಿಲ್ಲ. ಇಂಥ ಅಸಾಮಾಜಿಕ ಹಿನ್ನೆಲೆಯ ಮತ್ತು ಕಷ್ಟಕರ ಬದುಕಿನಿಂದ ಒಬ್ಬ ವಿಜ್ಞಾನಿ ರೂಪುಗೊಂಡದ್ದು ಹೇಗೆ ಎನ್ನುವುದು ಯಾರೂ ವಿಸ್ಮಯಗೊಳ್ಳುವಂಥ ವಿಚಾರ. ಅದು ಜಗತ್ತಿನಲ್ಲಿ ಎಷ್ಟು ಅಚ್ಚರಿಗೆ ಕಾರಣವಾಗಿದೆಯೆಂದರೆ ಐಸಾಕ್ ನ್ಯೂಟನ್ ಮತ್ತು ಅಲ್ಬರ್ಟ್ ಐನ್ಸ್ಟೈನ್ಗಿಂತಲೂ ಹೆಚ್ಚು ಜೀವನ ಚರಿತ್ರೆಗಳು ಮೈಕೆಲ್ ಫ್ಯಾರಡೆ ಬಗ್ಗೆ ಬರೆಯಲ್ಪಟ್ಟಿವೆ. ಫ್ಯಾರಡೆಗೆ ಔಪಚಾರಿಕ ಶಿಕ್ಷಣದ ಹಿನ್ನೆಲೆ ಇರಲಿಲ್ಲ. ಅವನ ಬದುಕಿನ ಶಿಲ್ಪದಲ್ಲಿ ಅವನ ತಾಯಿತಂದೆಯರ ಪ್ರೀತಿ ಮತ್ತು ಮಾರ್ಗದರ್ಶನ, ಚರ್ಚಿನ ಹಿರಿಯರ ಮಾನವೀಯ ಕಾಳಜಿ ಮತ್ತು ಚಿಂತನಶೀಲನಾದ ಒಬ್ಬ ಬಾಲಕನ ಸ್ವಯಂ ಶಿಸ್ತು ಕಂಡುಬರುತ್ತದೆ.
ಅಲ್ಬರ್ಟ್ ಐನ್ಸ್ಟೈನ್ ತನ್ನ ಆಧ್ಯಯನ ಕೊಠಡಿಯಲ್ಲಿ ಐಸಾಕ್ ನ್ಯೂಟನ್ ಮತ್ತು ಜೇಮ್ಸ್ ಕ್ಲಾರ್ಕರ ಫೊಟೊಗಳ ಜೊತೆಯಲ್ಲಿ ಮೈಕೆಲ್ ಫ್ಯಾರಡೆಯ ಫೊಟೊವನ್ನು ಇರಿಸಿಕೊಂಡಿದ್ದ ಎಂಬುದು ಶತಮಾನಗಳ ನಂತರವೂ ಇತರ ವಿಜ್ಞಾನಿಗಳ ಮೇಲೆ ಫ್ಯಾರಡೆಯ ಪ್ರಭಾವ ಎಷ್ಟು ಗಾಢವಾಗಿತ್ತು ಎನ್ನುವುದಕ್ಕೆ ನಿದರ್ಶನವಾಗಿದೆ. ನಾಜ಼ಿಗಳಿಂದ ತಪ್ಪಿಸಿಕೊಂಡು ಅಮೆರಿಕಾ ಸೇರಿದ ಬಳಿಕವೂ ಪ್ರಿನ್ಸ್ಟನ್ ವಿಶ್ವವಿದ್ಯಾಲಯದ ತನ್ನ ಅಧ್ಯಯನ ಕೊಠಡಿಯಲ್ಲಿ ಐನ್ಸ್ಟೈನ್ ಫ್ಯಾರಡೆಯ ಫೊಟೊ ಇರಿಸಿಕೊಂಡಿದ್ದ.

 
ತರಗತಿಯ ಮಕ್ಕಳನ್ನು ತೀಕ್ಷ್ಣವಾಗಿ ಪರಾಂಬರಿಸುತ್ತಾ ಶಿಕ್ಷಕಿ ಎದ್ದು ಮುಂದೆ ಬಂದಳು. ಅವಳ ಕ್ರೋಧಕ್ಕೆ ಕಾರಣರಾದವರು ಯಾರೆಂದು ತಿಳಿಯದ ಎಲ್ಲಾ ಮಕ್ಕಳ ಎದೆಯಲ್ಲಿ ನಡುಕ ಆರಂಭವಾಯಿತು. ತಮ್ಮಲ್ಲಿ ಯಾರಿಗೋ ಒಬ್ಬರಿಗೆ ಹೊಡೆತಗಳು ಬೀಳಲಿವೆ ಎನ್ನುವುದು ಎಲ್ಲರಿಗೂ ಸ್ಪಷ್ಟ.
“ಮೈಕೆಲ್ ಫ್ಯಾರಡೆ, ಇಲ್ಲಿ ಬಾ” ಎಂದು ಆಕೆ ರೂಕ್ಷವಾಗಿ ಆಜ್ಞಾಪಿಸಿದಾಗ, ಮಕ್ಕಳೆಲ್ಲ `ತಾನಲ್ಲವಲ್ಲಾ’ ಎಂಬ ಸಮಾಧಾನದ ನಿಟ್ಟುಸಿರು ಬಿಟ್ಟು ಮುಂದೆ ನಡೆಯಲಿರುವ ವಿಸ್ಫೋಟಕ ದೃಶ್ಯವೀಕ್ಷಣೆಗೆ ಸಿದ್ಧರಾದರು. ಶಿಕ್ಷಕಿಯ ಶಿಕ್ಷೆಗೆ ಗುರಿಯಾಗುವವನು ತಾನೆಂಬುದು ಆಕೆಯ ಕೂಗಿಗೆ ಮೊದಲೇ ಫ್ಯಾರಡೆಗೆ ಬಹುಮಟ್ಟಿಗೆ ಮನವರಿಕೆಯಾಗಿತ್ತು. “ಮೈಕೆಲ್ ಫ್ಯಾರಡೆ! ನಿನಗೆ ಕಿವಿ ಕೇಳಿಸುತ್ತಿಲ್ಲವೇನು ಎದ್ದು ಬಾ!” ಆಕೆ ಪುನಃ ಗರ್ಜಿಸಿದಳು. ಅಕೆಯ ದನಿಯಷ್ಟೇ ನೋಟ ಕೂಡ ಕಠೋರವಾಗಿತ್ತು.
ಬೆಕ್ಕಿನ ಕೈಗೆ ಸಿಕ್ಕಿಬಿದ್ದ ಇಲಿಯಂತೆ ಫ್ಯಾರಡೆ ನಡುಗುತ್ತಾ ಎದ್ದು ನಿಂತ.
“ಮ್ಯಾಡಮ್” ಅವನು ತೊದಲಿದ.
“ಏನು ನಿನ್ನ ಹೆಸರು”
ಆಕೆಯ ಹುಬ್ಬುಗಳು ಆಕುಂಚನಗೊಂಡ ರೀತಿಯಿಂದ ತನಗೆ ಆಪತ್ತು ಕಾದಿದೆ ಎಂದು ಅವನಿಗೆ ಖಚಿತವಾಯಿತು. ಅವನು ಮಾತಾಡಲು ತಡವರಿಸಿದ.
“ಹೇಳು. ಏನು” ಆಕೆ ಸಿಡಿಗುಟ್ಟಿದಳು.
“ಫ್ಯಾವಡೆ” ಫ್ಯಾರಡೆಯೆಂದ.
“ಫ್ಯಾವಡೆ! ಫ್ಯಾವಡೆ! ಫ್ಯಾವಡೆ!” ಆಕೆ ಅಣಕಿಸಿದಳು. ಆಕೆಯ ತುಟಿಗಳು ಕ್ರೋಧದಲ್ಲಿ ಬಿಗಿದವು.
ಫ್ಯಾರಡೆ `ರ’ ವನ್ನು ಉಚ್ಚರಿಸಲು ಪ್ರಯತ್ನಿಸಿ ಸೋತ. ಕಣ್ಣುಗಳಲ್ಲಿ ಉಕ್ಕಿದ ಕಣ್ಣೀರನ್ನು ತಡೆದುಕೊಳ್ಳಲು ಕೂಡ ಅವನಿಂದ ಆಗಲಿಲ್ಲ. ಎಲ್ಲರೂ ತನ್ನ ವಿರೋಧಿಗಳು ಎಂದೆನಿಸಿತವನಿಗೆ. ಶ್ರೀಮಂತ ಮಕ್ಕಳು ಅವನ ಹರಕು ಉಡುಪಿನ ಬಗ್ಗೆ ಆಡಿಕೊಂಡು ನಕ್ಕರು. ಕೆಲವರು ಅವನ ಧರ್ಮದ ಹೆಸರೆತ್ತಿ ಗೇಲಿ ಮಾಡಿದರೆ, ಇತರರು ಅವನ ದೊಡ್ಡ ಗಾತ್ರದ ತಲೆಯ ಬಗ್ಗೆ ಕುಚೋದ್ಯ ಮಾಡಿದರು.
“ನಿನ್ನ ಅಣ್ಣನ ಹೆಸರೇನು” ಶಿಕ್ಷಕಿ ಕೇಳಿದಳು.
“ವಾ-ವಾ-ವಾಬಟ್ ಫ್ಯಾವಡೆ”
“ನಿನ್ನ ಅಮ್ಮನ ಹೆಸರೇನು”
“ಮಾಗವೆಟ್ ಹ್ಯಾಸ್ವೆಲ್”
“ನಿನ್ನ ತಂಗಿಯ ಹೆಸರು”
“ಮ್ಯಾಗವೆಟ್”
“ಅವನ ಅಕ್ಕನ ಹೆಸರು ಕೇಳಿರಲ್ಲ!” ತರಗತಿಯ ಬುಲ್ಲಿಗಳಲ್ಲೊಬ್ಬ ಹಿಂದಿನ ಸಾಲಿನಿಂದ ಕೂಗಿದ.
`ಎಲಿಜ಼ಬೆತ್” ಶಿಕ್ಷಕಿ ಕೇಳುವ ಮೊದಲೇ ಫ್ಯಾರಡೆ ಹೇಳಿಬಿಟ್ಟ.
ಆಕೆ ಹಣೆಯ ಮೇಲೆ ಹಸ್ತವಿರಿಸಿಕೊಂಡು ಹೇಳಿದಳು.“ನಿನ್ನನ್ನು ಏನು ಮಾಡಬೇಕೆಂದು ನನಗೆ ತಿಳಿಯುತ್ತಿಲ್ಲ1” ಆಕೆ ಫ್ಯಾರಡೆಗೆ ನೀಡಿದ ಶಿಕ್ಷೆಯನ್ನೆಲ್ಲ ನೆನಪಿಸಿಕೊಂಡಳು. ಆಕೆ ಅವನ ತಲೆಗೆ `ಹೆಡ್ಡನ ಟೊಪ್ಪಿಗೆ’ ತೊಡಿಸಿದ್ದಳು. ತೊಟ್ಟಿಲಲ್ಲಿ ಕುಳ್ಳಿರಿಸಿ ತರಗತಿಯ ಮಕ್ಕಳಿಂದ ತೂಗಿಸಿದ್ದಳು ಕಲ್ಲು ಚೂರುಗಳ ಮೇಲೆ ಮಂಡಿಯೂರಿ ಕುಳಿತುಕೊಳ್ಳುವಂತೆ ಮಾಡಿದ್ದಳು. ಕೆನ್ನೆಗೆ ಬಾರಿಸಿದ್ದಳು. ಕಿವಿ ಹಿಂಡಿದ್ದಳು.
“ಛಡಿಯೇಟು ಕೊಡಿ!” ಒಬ್ಬ ಬುಲ್ಲಿ ಕೂಗಿ ಹೇಳಿದ. “ನಿಜ. ಇವನಿಗೆ ಛಡಿಯೇಟೇ ಸರಿ!” ಶಿಕ್ಷಕಿಯೆಂದಳು ಗಂಭೀರವಾಗಿ. “ಬೇಡ! ದಯವಿಟ್ಟು ಬೇಡ” ಮೈಕೆಲ್ ಅಂಗಲಾಚಿದ. ಹಾಗೆ ಬೇಡಿಕೊಳ್ಳಲು ಮುಖ್ಯ ಕಾರಣ ಅವನ ಚಡ್ಡಿಯ ಒಳಗೆ ಒಳ ಉಡುಪು ಇರಲಿಲ್ಲವಾದ್ದರಿಂದ ಪೆಟ್ಟಿನ ಹೊಡೆತ ತಾಳಿಕೊಳ್ಳುವುದು ಕಷ್ಟವಿತ್ತು. “ನನಗೆ ಸರಿಯಾಗಿ ಹೇಳಲು ಇಷ್ಟವಿಲ್ಲದೆ ನಾನು ಹಾಗೆ ಹೇಳುವುದಲ್ಲ. ನಂಗೆ `ವ’ ಹೇಳಲು ಆಗುತ್ತಿಲ್ಲ”
“ನಿಂಗೆ ಮನಸ್ಸಿದ್ದರೆ ಸರಿಯಾಗಿ ಹೇಳಲು ಆಗ್ತದೆ!. ಏನಿದ್ದರೂ ಎರಡು ಏಟಿನಿಂದ ನಿಂಗೆ ತೊಂದರೆಯೇನೂ ಆಗದು”
ಆಕೆ ಮೇಜಿನ ಡ್ರಾವರಿನಲ್ಲಿ ಬೆತ್ತಕ್ಕಾಗಿ ಹುಡುಕಿದಳು. ಬೆತ್ತ ಸಿಗದಾದಾಗ ಅವಳ ಕರವಸ್ತ್ರದ ಗಂಟು ಬಿಚ್ಚಿ ಒಂದು ತಾಮ್ರದ ನಾಣ್ಯವನ್ನು ತೆಗೆದುಕೊಂಡು, ತರಗತಿಯಲ್ಲಿದ್ದ  ಫ್ಯಾರಡೆಯ ಅಣ್ಣ ರಾಬರ್ಟನ್ನು ಕರೆದು ನಾಣ್ಯವನ್ನು ಕೊಟ್ಟು, “ಅಂಗಡಿಯಿಂದ ಒಂದು ಗಟ್ಟಿಯಾದ ಬೆತ್ತವನ್ನು ತೆಗೆದುಕೊಂಡು ಬಾ. ಇವತ್ತು ಫ್ಯಾರಡೆ `ರ’ವನ್ನು ಹೇಳಿಯೇ ಹೇಳುತ್ತಾನೆ. ಇವತ್ತ್ತು ಅವನ ತಲೆಗೆ ಸುಟ್ಟಿಡುವುದಾದರೆ ಸುಟ್ಟು ಅದಕ್ಕೆ ಉಪ್ಪು ಹಚ್ಚಿ ಬೇಲಿಯ ಮೇಲೆ ನೇತು ಹಾಕಬೇಕಾಗಿದ್ದರೆ ಅದನ್ನು ಕೂಡ ಮಾಡುತ್ತೇನೆ” ಎಂದಳು.
 
ಅಂಗಡಿಗೆ ಹೋಗದೆ ರಾಬರ್ಟ್ ನೇರವಾಗಿ ಮನೆಗೆ ಓಡಿ, ಶಾಲೆಯಲ್ಲಿ ನಡೆದುದನ್ನು ಅಮ್ಮನ ಬಳಿ ಹೇಳಿದ.
ತಡ ಮಾಡದೆ ಫ್ಯಾರಡೆಯ ಅಮ್ಮ ಶಾಲೆಗೆ ಬಂದು ಶಿಕ್ಷಕಿಯ ತರಗತಿ ಕೋಣೆಯೊಳಹೊಕ್ಕಳು. ಶಿಕ್ಷಕಿಯ ಸಹಿತ ತರಗತಿಯ ಇಪ್ಪತ್ತು ಜೋಡಿ ಕಣ್ಣುಗಳು ತೆಳ್ಳಗೆ ನೀಟಾಗಿ ಉಡುಪು ತೊಟ್ಟ ಕಪ್ಪು ನರೆಗೂದಲಿನ ಮಹಿಳೆ  ಮತ್ತು ಅವಳ ಕಾಲ್ಬುಡದಲ್ಲಿ ನಿಂತ ಫ್ಯಾರಡೆಯ ಅಣ್ಣ ರಾಬರ್ಟ್ ಕಡೆಗೆ ತಿರುಗಿದವು. ತರಗತಿಯಲ್ಲಿ ಮೌನ ನೆಲಸಿತು. ಮೈಕೆಲ್ ಫ್ಯಾರಡೆಯ ಎದೆ ಡವಗುಟ್ಟುತ್ತಿತ್ತು. ಶ್ರೀಮತಿ ಫ್ಯಾರಡೆ ತನ್ನ ಧಾರ್ಮಿಕ ರೀತಿಯಂತೆ ಮಿತಭಾಷಿಯೂ ಸರಳ ನಡೆನುಡಿಯವಳೂ ಆಗಿದ್ದಳು. ಅವಳ ಮುಖದಲ್ಲಿ ವಿನಯವಿತ್ತು. ಆದರೆ ಈದಿನ ಅವಳು ಎದುರಿಸಬೇಕಾಗಿ ಬಂದದ್ದು ಒಂದು ಸಾಮಾನ್ಯ ಸನ್ನಿವೇಶವಾಗಿರಲಿಲ್ಲ.
“ನಾನು ನನ್ನ ಮಕ್ಕಳನ್ನು ಈ ಶಾಲೆಗೆ ಕಳಿಸುವುದು ಹೊಡೆಸಿಕೊಳ್ಳಲು ಮತ್ತು ಗೇಲಿ ಮಾಡಿಸಿಕೊಳ್ಳಲು ಅಲ್ಲ. ನಾನು ಅವರ ಶಾಲೆ ಬಿಡಿಸಿಕೊಳ್ಳಲು ಬಂದಿದ್ದೇನೆ” ಮಾರ್ಗರೆಟ್ ಫ್ಯಾರಡೆ ಗಂಭೀರವಾದ ದನಿಯಲ್ಲಿ ನುಡಿದಳು.
ಶಿಕ್ಷಕಿಯ ಕತ್ತು ಕುಸಿಯಿತು. ಆಕೆ ಏನೋ ಹೇಳಲು ಪ್ರಯತ್ನಿಸಿದಳು.
“ಇದರಿಂದ ನಿಮ್ಮ ಸಂಬಳದಲ್ಲಿ ಖೋತಾ ಉಂಟಾಗುತ್ತದೆ ಎಂದು ನನಗೆ ಗೊತ್ತಿದೆ. ಎಲ್ಲವೂ ದುಬಾರಿಯಾಗಿರುವ ಈ ಕಾಲದಲ್ಲಿ ನಾನು ಎರಡು ರೊಟ್ಟಿಯನ್ನು ಕಡಿಮೆ ಮಾಡಿ ಮಕ್ಕಳ ಶಿಕ್ಷಣದ ಶುಲ್ಕವನ್ನು ತುಂಬಬೇಕಾಗಿದೆ” ಎಂದು ಹೇಳಿ ಶ್ರೀಮತಿ ಫ್ಯಾರಡೆ ತನ್ನ ಮಗನ ಕೈ ಹಿಡಿದುಕೊಂಡು ಹೊರನಡೆದಳು. ಫ್ಯಾರಡೆಯ ಹೃದಯದಲ್ಲಿ ಶಾಲೆ ಬಿಟ್ಟು ಹೋಗುವ ಬಗ್ಗೆ ವಿಷಾದವಿತ್ತು. ಶಿಕ್ಷಕಿಯ ಬಗ್ಗೆ ಒಂದಿಷ್ಟು ಅನುಕಂಪವೂ ಇತ್ತು.
`ನಾನು ಕರ್ತವ್ಯವನ್ನಷ್ಟೇ ಮಾಡುತ್ತಿದ್ದೆ’ ಶಿಕ್ಷಕಿ ತುಸು ಜೋರಾದ ದನಿಯಲ್ಲಿ ಹೇಳಿದಳು.
ಆಕೆ ಹೇಳಿದ್ದು ಸತ್ಯವಾಗಿತ್ತು. ಆಕೆ ಕೂಡ ಆ ಕಾಲದ ಇತರ ಶಿಕ್ಷಕರು ತಮ್ಮ ಕರ್ತವ್ಯವನ್ನು ನಿರ್ವಹಿಸುವ ರೀತಿಯಲ್ಲೇ ತನ್ನ ಕರ್ತವ್ಯವನ್ನೂ ನಿರ್ವಹಿಸುತ್ತಿದ್ದಳು. ತನ್ನ ನಿರ್ಧಾರದಿಂದ ಶ್ರೀಮತಿ ಫ್ಯಾರಡೆ ತನ್ನ ಮಗನಿಗುಂಟುಮಾಡುತ್ತಿರುವ ನಷ್ಟದಿಂದ ವಿಷಾದಗೊಂಡ ದನಿಯಲ್ಲಿ ಶಿಕ್ಷಕಿ ಹೇಳಿದಳು, “ನೀವು ನಿಮ್ಮ ನಿರ್ಧಾರವನ್ನು ಬದಲಾಯಿಸುವುದಾದರೆ, ನಾವು ಅವನನ್ನು ವಾಪಾಸು ಸೇರಿಸಿಕೊಳ್ಳುತ್ತೇವೆ”
ಶ್ರೀಮತಿ ಫ್ಯಾರಡೆ ಪ್ರತಿಕ್ರಿಯಿಸಲಿಲ್ಲ. ಮಗನ ಕೈ ಹಿಡಿದುಕೊಂಡು, “ಮೈಕೆಲ್, ನಿನ್ನ ಅಪ್ಪನಿಗೆ ಮೈ ಹುಷಾರಿಲ್ಲ. ಯಾವಾಗ ಕೆಲಸಕ್ಕೆ ಹೋಗಲು ಸಾಧ್ಯವಾಗುತ್ತೋ ಗೊತ್ತಿಲ್ಲ” ಮೈಕೆಲಿಗಷ್ಟೇ ಕೇಳುವ ಮೆಲುದನಿಯಲ್ಲಿ ಹೇಳಿದಳು. `ರ’ ಹೇಳಲು ಆಗದಿದ್ದರೆ ನಿನ್ನಿಂದಾಗುವುದು ಚಿಮಿಣಿಯ ಕರಿ ತೆಗೆಯುವ ಕೆಲಸ ಮಾತ್ರ!” ಎಂದು ಯಾವಾಗಲೂ ಶಿಕ್ಷಕಿಯಾಡುವ ಮಾತು ಅವನ ಕಿವಿಯಲ್ಲಿ ಅನುರಣಿಸಿತು. ಪೆಟ್ಟಿನಿಂದ `ರ’ ಹೇಳಲು ಸಾಧ್ಯವಾಗುತ್ತಿದ್ದರೆ ತಾನು ಎಷ್ಟು ಪೆಟ್ಟು ತಿನ್ನಲೂ ಸಿದ್ಧನಿದ್ದೆನಲ್ಲಾ ಎಂದಿತು ಫ್ಯಾರಡೆಯ ಒಳ ಬಗೆ. `ರ’ವಿರುವ ಶಬ್ದಗಳನ್ನು ಉಚ್ಚರಿಸಲು ಅವನು ಲೆಕ್ಕವಿಲ್ಲದಷ್ಟು ಬಾರಿ ಪ್ರಯತ್ನಿಸಿದ್ದ!
“ನನ್ನಿಂದ `ರ’ ಉಚ್ಚರಿಸಲು ಸಾಧ್ಯವಿಲ್ಲ” ಫ್ಯಾರಡೆ ಹತಾಶ ದನಿಯಲ್ಲಿ ಮುಲುಕಿದ.
“ಪ್ರಯತ್ನಿಸು ಮೈಕ್, ಆಗುತ್ತೆ. ರಾಬರ್ಟ್ ನಿಂಗೆ ಸಹಾಯ ಮಾಡ್ತಾನೆ, ಅಲ್ವಾ ರಾಬರ್ಟ್” ಮೈಕೆಲ್ನ ಅಮ್ಮ ಹೇಳಿದಳು.
“ಖಂಡಿತವಾಗಿ” ರಾಬರ್ಟ್ ನುಡಿದ.
ಇನ್ನು ತನಗಿರುವುದು ಅಪ್ಪನಂತೆ ಕಮ್ಮಾರ ಕೆಲಸವನ್ನು ಮಾಡುವುದು ಮಾತ್ರ ಎಂದುಕೊಂಡ ಮೈಕೆಲ್ ಫ್ಯಾರಡೆ.
 
3.	ಶಾಲೆ ತೊರೆದ ಮೇಲೆ
ಮೈಕೆಲನ ತಂದೆ ಜೇಮ್ಸ್ ಫ್ಯಾರಡೆ ಅನಾರೋಗ್ಯದಿಂದ ಆಗಾಗ ಮನೆಯಲ್ಲಿ ಉಳಿಯಬೇಕಾಗಿ ಬಂದ ನಂತರ ಮೈಕೆಲ್ಗೆ ಮೂರು ವರ್ಷ ಹಿರಿಯವನಾದ ಅವನ ಅಣ್ಣ ರಾಬರ್ಟ್ ಶಾಲೆಯ ನಂತರ ಒಬ್ಬ ಕಮ್ಮಾರನ ಬಳಿ ಅವನ ಸಹಾಯಕನಾಗಿ ದುಡಿಯುತ್ತಿದ್ದ. ಶಾಲೆಯ ಶುಲ್ಕ ತುಂಬಲು ಅದು ಸಹಾಯ ಮಾಡುತ್ತಿತ್ತು. ರಾಬರ್ಟ್ ನನ್ನ ಹಾಗೆ ಅಲ್ಲ. ಅವನು ಗಟ್ಟಿ ಮುಟ್ಟಾಗಿದ್ದಾನೆ. ಅವನಿಂದ ಕಮ್ಮಾರನ ಕೆಲಸ ಆದೀತು. ಇಂಗ್ಲೆಂಡಿನಲ್ಲಿ ಕುದುರೆ ಗಾಡಿಗಳು ಇರುವ ವರೆಗೆ ಕಮ್ಮಾರರಿಗೆ ಕೈತುಂಬಾ ಕೆಲಸ ಇರುತ್ತದೆ ಎಂದು ಅಪ್ಪ ಹೇಳುತ್ತಾನೆ. ಆದರೆ ತನ್ನಿಂದ ಅದು ಕೂಡ ಸಾಧ್ಯವಿಲ್ಲ ಎಂದು ಚಿಂತಿಸಿದ ಮೈಕೆಲ್.
“ನೀನು ಧೈರ್ಯ ಕಳೆದುಕೊಳ್ಳಬೇಡ ಮೈಕ್. ಶಿಕ್ಷಕರಿಗೆ ತುಂಬ ಏನೂ ತಿಳಿದಿರುವುದಿಲ್ಲ. ನೀನು ಓದಲು ಬರೆಯಲು ಕಲಿತಿದ್ದಿ. ಇನ್ನು ನೀನು ನಿನ್ನಷ್ಟಕ್ಕೇ ಬೇಕಾದಷ್ಟು ಕಲಿತುಕೊಳ್ಳಬಹುದು. ಎಷ್ಟೋ ಮಂದಿ ಹಾಗೆ ಕಲೀತಾರೆ” ಮಗನನ್ನು ಸಂತೈಸುತ್ತಾ ಜೇಮ್ಸ್ ಫ್ಯಾರಡೆ ಹೇಳಿದ. ಮಾತಿನ ನಡುವೆ ಅಪ್ಪ ಕೆಮ್ಮಿದ ರೀತಿ ಮೈಕೆಲಿಗೆ ಭಯವುಂಟು ಮಾಡಿತು.
ಮೈಕೆಲನ್ನು ಕರೆದು ಡಾಕ್ಟರನ್ನು ಕರೆದುಕೊಂಡು ಬರಲು ಹೇಳಿ, ತನ್ನ ಕರವಸ್ತ್ರದ ಗಂಟಿನಲ್ಲಿದ್ದ ಶಿಕ್ಷಕಿಯ ತಾಮ್ರದ ನಾಣ್ಯವನ್ನು ತೆಗೆದು, `ನೀನು ಹೋಗೋ ದಾರಿಯಲ್ಲೇ ಇದೆಯಲ್ಲಾ ಸ್ಕೂಲು. ಈ ನಾಣ್ಯ ನಿನ್ನ ಟೀಚರದ್ದು. ಇದನ್ನು ಆಕೆಗೆ ಕೊಟ್ಟುಬಿಡು. ಬರ್ತಾ ಲಾಯರ ಆಫೀಸಿಗೆ ಹೋಗಿ, ನಾನು ಇವತ್ತು ಕೆಲಸಕ್ಕೆ ಬರುವುದಿಲ್ಲ ಅಂತ ಹೇಳು” ಎಂದಳು.
“ಅಮ್ಮ, ಟೀಚರ ಬಳಿ ಹೋಗೋದು ನನ್ನಿಂದಾಗದು!” ಮೈಕೆಲ್ ಪ್ರತಿಭಟಿಸಿದ.
“ಉಹುಂ. ಇದು ನಮ್ಮ ಹಣವಲ್ಲ ಮೈಕ್. ಇದನ್ನು ಆಕೆಗೆ ಮರಳಿಸಲೇ ಬೇಕು” ಮಾರ್ಗರೆಟೆಂದಳು.
“ಮೈಕ್ ಜೊತೆಯಲ್ಲಿ ನಾನು ಹೋಗ್ತೇನೆ. ನಾನು ಕೊಡ್ತೇನೆ ಟೀಚರಿಗೆ” ಎಂದಳು ಎಲಿಜ಼ಬೆತ್.
`ಮೊದಲು ಡಾಕ್ಟರ್ ಸೆನ್ಸ್. ಅನಂತರ ಶಾಲೆ” ಎನ್ನುತ್ತಾ ಮೈಕೆಲ್ ಅಕ್ಕನ ಜೊತೆಯಲ್ಲಿ ನಡೆದ.
“ವಾಪಾಸು ಬಂದ್ಯಾ ಒಳ್ಳೇದು. ಇವಳನ್ನ ಶಾಲೆಗೆ ಸೇರಿಸ್ಲಿಕ್ಕೆ ಕರ್ಕೊಂಡು ಬಂದಿದೀಯಾ” ಶಿಕ್ಷಕಿ ಕೇಳಿದಳು.
“ನಾನು ಬಂದಿರೋದು ನಿಮ್ಮ ನಾಣ್ಯವನ್ನು ವಾಪಾಸು ಕೊಡ್ಲಿಕ್ಕೆ” ಎಲಿಜ಼ಬೆತ್ ನಾಣ್ಯವನ್ನು ಶಿಕ್ಷಕಿಯ ಮೇಜಿನ ಮೇಲಿರಿಸಿದಳು. ಶಿಕ್ಷಕಿ ನಾಣ್ಯವನ್ನು ಕೈಗೆತ್ತಿಕೊಂಡು, “ಸ್ಯಾಂಡಿನೇಮಿಯನ್ಗಳು ಬಹಳ ಧಾರ್ಮಿಕರು. ಇನ್ನಷ್ಟು ಮಂದಿ ಅವರ ಹಾಗೆ ಇರುತ್ತಿದ್ದರೆ ಇಂಗ್ಲೆಂಡಿಗೆ ಎಷ್ಟೋ ಒಳ್ಳೇದಾಗ್ತಿತ್ತು”
 
ಮೈಕೆಲ್ ಅಕ್ಕ ಎಲಿಜ಼ಬೆತ್  ಜೊತೆ ಕಮ್ಮಾರನ ಕೆಲಸ ನಡೆಯುವಲ್ಲಿಗೆ ಹೋದ. ಕಮ್ಮಾರನ ಕೆಲಸವನ್ನು ಅವನು ಹಲವು ಬಾರಿ ನೋಡಿದ್ದ. ಆದರೆ ಎಲಿಜ಼ಬೆತ್ ಯಾವತ್ತೂ ಕಮ್ಮಾರನ ಕೆಲಸವನ್ನು ಸರಿಯಾಗಿ ನೋಡಿರಲಿಲ್ಲ.  ಕುದುರೆ ಲಾಳ ಬೆಂಕಿಯಲ್ಲಿ ಕಾದು ಮೆತ್ತಗಾಗುವುದನ್ನು ಅವನು ಅಕ್ಕನಿಗೆ ತೋರಿಸಿದ. ಕಬ್ಬಿಣ ಬೆಂಕಿಯಲ್ಲಿ ಕಾದಾಗ ಮೆತ್ತಗಾಗುವುದು ಯಾಕೆ ಎಂದು ಎಲಿಜ಼ಬೆತ್ ಕೇಳಿದಳು. ತನಗೆ ಗೊತ್ತಿಲ್ಲ. ಯಾರನ್ನಾದರೂ ಕೇಳಿ ತಿಳಿದುಕೊಳ್ಳಬೇಕು ಎಂದ ಮೈಕೆಲ್. ಕಾದ ಲಾಳವನ್ನು ಕಮ್ಮಾರ ಪುನಃ ತಣ್ಣೀರಿನಲ್ಲಿ ಮುಳುಗಿಸುವುದು ಯಾಕೆ ಎಂದು ಎಲಿಜ಼ಬೆತ್ ಕೇಳಿದಳು. ಲಾಳವನ್ನು ತುಂಬಾ ಕಾಯಿಸಿದರೆ ಬೆಣ್ಣೆಯಂತೆ ಮೆತ್ತಗಾಗುತ್ತದೆ ಎಂದ ಮೈಕೆಲ್. ಯಾಕೆ ಎಂದು ಎಲಿಜ಼ಬೆತ್ ಕೇಳಿದಳು.
“ನನಗೆ ಗೊತ್ತಿಲ್ಲಕ್ಕಾ. ಯಾರಿಗೂ ಹೆಚ್ಚು ಗೊತ್ತಿರುವಂತೆ ತೋರುವುದಿಲ್ಲ. ಆದರೆ ಒಂದು ದಿನ ನಾನೇ ಇದನ್ನೆಲ್ಲ ತಿಳಿದುಕೊಳ್ಳುತ್ತೇನೆ. ಆಕಾಶ ಯಾಕೆ ನೀಲಿ, ಮಿಂಚು ಏನು. ವಸ್ತುಗಳೆಲ್ಲ ಯಾಕೆ ಮೇಲಿಂದ ಕೆಳಗೆ ಬೀಳುತ್ತವೆ ಎನ್ನುವುದನ್ನೆಲ್ಲ ತಿಳಿದುಕೊಳ್ಳಬೇಕು”
“ಆದರೆ ಮೊದಲು ನೀನು `ರ’ ಉಚ್ಚರಿಸಲು ಕಲಿತುಕೊಳ್ಳಬೇಕು” ಎಂದಳು ಎಲಿಜ಼ಬೆತ್.
 
ಅಣ್ಣ ರೋಬರ್ಟ್ ಮತ್ತು ಅಕ್ಕ ಎಲಿಜ಼ಬೆತ್ ಮೈಕೆಲ್ನ ನಾಲಿಗೆಯಲ್ಲಿ `ರ’ ಹೊರಡಿಸಲು ಬೇರೆ ಬೇರೆ ರೀತಿಯಲ್ಲಿ ಪ್ರಯತ್ನಿಸಿದರು. ಯಾವಾಗಲೋ ಒಮ್ಮೆ ಮೈಕೆಲ್ ಆಡಿದ ಶಬ್ದದಲ್ಲಿ `ರ’ ಸರಿಯಾಗಿಯೇ ಇರುತ್ತಿತ್ತು. ಆದರೆ ಅದು ಅಲ್ಲೇ ಮಾಯವಾಗುತ್ತಿತ್ತು.  “ನೀನು ಚಿಮಿಣಿ ಕ್ಲೀನರ್ ಆಗಲಿಕ್ಕೆಂದೇ ಹುಟ್ಟಿರುವಿ” ಎನ್ನುವ ಅವನ ಶಿಕ್ಷಕಿಯ ಮಾತು ಮೈಕೆಲ್ ಕಿವಿಯಲ್ಲಿ ಆಗಾಗ ಮೊಳಗುತ್ತಿತ್ತು. ಎಲಿಜ಼ಬೆತ್ ಮೈಕೆಲಿಗೆ `ರ’ ಉಚ್ಚರಿಸಲು ಕಲಿಸುವುದರಲ್ಲಿ ಯಶಸ್ವಿಯಾಗಲಿಲ್ಲ. ಆದರೆ ಅವಳು ಒಂದು ದಿನ ಮೈಕೆಲಿಗೆ ಒಂದು ಕೆಲಸ ಪಡೆದುಕೊಂಡು ಬಂದಳು. ಅದು ಪಕ್ಕದ ಬೀದಿಯಲ್ಲಿನ ಸ್ಟೇಷನರಿ ಪುಸ್ತಕದಂಗಡಿಯಲ್ಲಿ ಬುಕ್ ಬೈಂಡಿಂಗ್ ಮಾಡುವ ಕೆಲಸ. ಕೆಲಸ ಪಡೆದುಕೊಂಡ ಉತ್ಸಾಹದ ಜೊತೆಗೆ ಮೈಕೆಲ್ ಪಟ್ಟು ಬಿಡದೆ ನಡೆಸಿದ `ರ’ ಉಚ್ಚರಿಸುವ ಪ್ರಯತ್ನದಲ್ಲಿ ಸಫಲನಾದ.
ಪುಸ್ತಕ ಬೈಂಡ್ ಮಾಡಲು ಕಲಿಯುವ ಹುರುಪಿನಲ್ಲಿ ಸ್ಟೇಷನರಿ ಅಂಗಡಿ ಮಾಲಿಕ ರೀಬೋನ ಬಳಿ ಹೋದ ಮೈಕೆಲಿಗೆ ಬೇರೆಯೇ ಕೆಲಸ. ಆ ಕಾಲದಲ್ಲಿ ದಿನಪತ್ರಿಕೆಯನ್ನು ಬಾಡಿಗೆಗೆ ಕೊಡುವುದು ರೂಢಿಯಲ್ಲಿತ್ತು. ಪತ್ರಿಕೆಯ ಮೇಲೆ ತೆರಿಗೆ ಇದ್ದುದರಿಂದ ಬಹಳ ಓದುಗರು ಪತ್ರಿಕೆಯನ್ನು ಬಾಡಿಗೆಗೆ ಪಡೆದುಕೊಂಡು ಓದುತ್ತಿದ್ದರು.  ವೃತ್ತ ಪತ್ರಿಕೆಯ ಗಂಟನ್ನು ಎತ್ತಿಕೊಂಡು ಮನೆ ಮನೆಗೆ ಕೊಟ್ಟು ಮಧ್ಯಾಹ್ನದ ಬಳಿಕ ಬಾಡಿಗೆ ಹಣ ಸಂಗ್ರಹಿಸಿ ಪತ್ರಿಕೆಯನ್ನು ಹಿಂದಕ್ಕೆ ತರುವುದು ಮೈಕೆಲ್ ಮಾಡಬೇಕಾದ ಕೆಲಸ. ರೀಬೋ ಪ್ರಾಮಾಣಿಕತೆಯ ಬಗ್ಗೆ ಉಪದೇಶ ನೀಡಿ, ಪತ್ರಿಕೆ ಕಟ್ಟು ಮತ್ತು ಒಂದು ಉದ್ದನೆಯ ಮನೆ ವಿಳಾಸ ಪಟ್ಟಿಯನ್ನು ಮೈಕೆಲ್ ಕೈಯಲ್ಲಿರಿಸಿ, ಹವೆ ಹೇಗೇ ಇದ್ದರೂ ಕೆಲಸ ವೇಗದಿಂದ ನಡೆಯಬೇಕು ಎಂದು ಹೇಳಿದ. “ನೀನು ಸಂಗ್ರಹಿಸಿದ ಬಾಡಿಗೆ ಹಣ ದಾರಿಯಲ್ಲಿ ಕಳ್ಳರ ಕೈಗೆ ಸಿಗದಂತೆ ಜಾಗ್ರತೆ ಮಾಡಬೇಕಾದ್ದು ಕೂಡ ಮುಖ್ಯ” ಎಂದು ಪ್ರತ್ಯೇಕವಾಗಿ ಎಚ್ಚರಿಸಿದ ರೀಬೋ.
 
ಕೆಲ ಕಾಲ ಮನೆ ಮನೆಗೆ ಪತ್ರಿಕೆ ಒಯ್ಯುವ ಕೆಲಸ ನಡೆಯಿತು. ಕೆಲಸದಲ್ಲಿ ಫ್ಯಾರಡೆಯ ಶಿಸ್ತು ಮತ್ತು ಪ್ರಾಮಾಣಿಕತೆ ರೀಬೋಗೆ ಇಷ್ಟವಾಯಿತು. ಅವನಿಗೆ ತನ್ನ ಬುಕ್ಬೈಂಡಿಂಗ್ ಕೆಲಸದಲ್ಲಿ ಒಬ್ಬ ಸಹಾಯಕನ ಅಗತ್ಯವಿತ್ತು. ಅವನಿಗೆ ಮಕ್ಕಳಿರಲಿಲ್ಲ. ಆದ್ದರಿಂದ ಅವನು ಯಾರಾದರೂ ಹೊರಗಿನವರನ್ನು ನೇಮಿಸಿಕೊಳ್ಳಲೇ ಬೇಕಾಗಿತ್ತು. ಒಂದು ದಿನ ಅವನು ಮೈಕೆಲನ್ನು ತನ್ನ ಕೋಣೆಗೆ ಕರೆದು ಹೇಳಿದ, “ಮೈಕೆಲ್, ನನಗೆ ನಿನ್ನ ಗುಣ ನಡತೆ ಮತ್ತು ಕೆಲಸ ಇಷ್ಟವಾಗಿದೆ. ನಿನಗೆ ನನ್ನ ಸಹಾಯಕನಾಗಿ ಕೆಲಸ ಮಾಡಲು ಇಷ್ಟವಿದೆಯೆ”
“ಏನು ಕೆಲಸ ಬುಕ್ಬೈಂಡಿಂಗಾ” ಮೈಕೆಲ್ ಫ್ಯಾರಡೆ ಆಸೆಯಿಂದ ಕೇಳಿದ.
“ಹೌದು”
ಫ್ಯಾರಡೆಯ ಮುಖ ಸಪ್ಪಗಾಯಿತು. “ಆದರೆ ಅದಕ್ಕಾಗಿ ಠೇವಣಿಯಿಡಲು ನನ್ನ ಬಳಿ ಹಣವಿಲ್ಲ”
ಯಾವುದೇ ಕೆಲಸದಲ್ಲಿ ಅಪ್ರೆಂಟಿಸ್ ಆಗಿ ಕೆಲಸ ಮಾಡಬೇಕಾದರೆ ಪ್ರೀಮಿಯಮ್ ಎಂದು ಕರೆಯುವ ಠೇವಣಿಯಿಡುವುದು ಆ ಕಾಲದ ರೂಢಿಯಾಗಿತ್ತು.
“ಠೇವಣಿಯ ವಿಷಯ ನಾನು ಮಾತಾಡಲಿಲ್ಲವಲ್ಲಾ” ಎಂದ ರೀಬೋ, “ಆದರೆ ನಾನು ಆ ಬಗ್ಗೆ ನಿನ್ನ ತಾಯಿತಂದೆಯ ಬಳಿ ಮಾತಾಡಬೇಕು. ಸಾಯಂಕಾಲ ನಾನು ಬರುತ್ತೇನೆ. ಮನೆಯಲ್ಲಿ ಹೇಳು” ಎಂದ.
ಮೈಕೆಲ್ಗೆ ಹಿಡಿಸಿಕೊಳ್ಳಲಾಗದಷ್ಟು ಸಂತೋಷವಾಯಿತು. ಆ ಸಂತೋಷದಲ್ಲಿ ಅವನು ಮನೆಗೆ ಓಡಿದ.
ಜೇಮ್ಸ್ ಫ್ಯಾರಡೆ ಅಸೌಖ್ಯದಿಂದ ಮಲಗಿದ್ದ. “ಬುಕ್ಬೈಂಡಿಂಗ್ ಅನ್ನುವುದು ದೊಡ್ಡ ವ್ಯವಹಾರ. ಒಳ್ಳೆಯ ಕೆಲಸ” ಎಂದ ಕೆಮ್ಮುತ್ತಾ. ಕೆಮ್ಮುವುದನ್ನು ಕೊನೆಗೊಳಿಸಿ, “ಒಳ್ಳೆಯದಾಯ್ತು ಮೈಕ್. ಇಡೀ ದಿನ ಕಾಲ ಮೇಲೆಯೇ ಇರಬೇಕಾದ ಪಾಡು ತಪ್ಪಿತು. ಬುಕ್ ಬೈಂಡರ್ ಬದಲು ಕಮ್ಮಾರನ ಸಹಾಯಕನಾದರೆ ಒಂದಷ್ಟು ಹೊತ್ತು ಬೆಂಕಿಯ ಬಳಿಯೇ ಇರಬೇಕು” ಎಂದು ತುಸು ತಡೆದು, “ಠೇವಣಿಯಿರಿಸಬೇಕಾಗಿಲ್ಲ ಅನ್ನೋದನ್ನ ನಂಬ್ಲಿಕ್ಕೇ ಆಗ್ತಾ ಇಲ್ಲ” ಎಂದ.
“ದೇವರ ದಯೆ” ಎಂದಳು ಮೈಕೆಲ್ನ ಅಮ್ಮ ಮಾರ್ಗರೆಟ್.
1805 ಅಕ್ಟೋಬರ 7ರಂದು ಸಾಯಂಕಾಲ ಜೇಮ್ಸ್ ಫ್ಯಾರಡೆ ಮಗನ ಜೊತೆ ರೀಬೋನ ಅಂಗಡಿಗೆ ಹೋಗಿ ಮೈಕೆಲ್ ಫ್ಯಾರಡೆ ಬುಕ್ಬೈಂಡಿಂಗ್ ಸಹಾಯಕನಾಗಿ ಕೆಲಸ ಮಾಡಲು ಅಗತ್ಯವಿದ್ದ ಒಪ್ಪಂದ ಪತ್ರಕ್ಕೆ ಸಹಿ ಮಾಡಿದ. ಒಪ್ಪಂದದಂತೆ ಮೈಕೆಲ್ ಏಳು ವರ್ಷ ಅಲ್ಲಿ ಕೆಲಸ ಮಾಡಬೇಕಾಗಿತ್ತು. ಅಷ್ಟೇ ಅಲ್ಲದೆ, “ಈ ಒಪ್ಪಂದ ಜಾರಿಯಲ್ಲಿರುವ ಅವಧಿಯಲ್ಲಿ ಕಾರ್ಡ್ ಆಟ, ಜೂಜು ಮುಂತಾದ ಕಾನೂನು ಬಾಹಿರವಾದ ಯಾವ ಆಟವನ್ನೂ ಆಡಬಾರದು. ಮದ್ಯದಂಗಡಿಗೆ ಹೋಗಬಾರದು. ಒಪ್ಪಂದದ ಅವಧಿಯಲ್ಲಿ ಮದುವೆಯಾಗಬಾರದು” ಎಂದು ಕೂಡ ಒಪ್ಪಂದ ಹೇಳುತ್ತಿತ್ತು.
ಕೊನೆಯ ವಾಕ್ಯವನ್ನು ಓದಿ ಹದಿನಾಲ್ಕು ವರ್ಷದ ಮೈಕೆಲ್ ಫ್ಯಾರಡೆಯ ತುಟಿಗಳಲ್ಲಿ ಮುಗುಳ್ನಗು ಮೂಡಿತು. “ಈ ವರೆಗೆ ಮೈಕೆಲ್ ಸಲ್ಲಿಸಿದ ಪ್ರಾಮಾಣಿಕ ಸೇವೆಯನ್ನು ಪರಿಗಣಿಸಿ ಠೇವಣಿಯನ್ನು ಮನ್ನಾ ಮಾಡಲಾಗಿದೆ” ಎನ್ನುವ ವಾಕ್ಯವನ್ನು ಓದಿ ಅವನಿಗೆ ಸಂತೋಷವಾಯಿತು. ತಂದೆ ಜೇಮ್ಸ್ ಫ್ಯಾರಡೆ ಮತ್ತು ಮಗ ಮೈಕೆಲ್ ಫ್ಯಾರಡೆ ಒಪ್ಪಂದಕ್ಕೆ ಸಹಿ ಮಾಡಿದರು. ಬುಕ್ ಬೈಂಡಿಂಗ್ ಕೇವಲ ಕೆಲಸವಲ್ಲ ಅದೊಂದು ವಿಶೇಷವಾದ ಕೌಶಲ, ಒಂದು ಕಲೆ ಎನ್ನುವುದನ್ನು ಕೆಲಸ ಆರಂಭಿಸಿದ ದಿನವೇ ಮೈಕೆಲ್ ಕಂಡುಕೊಂಡ. ರೀಬೋ ಬುಕ್ ಬೈಂಡಿಂಗ್ ಮಾಡುತ್ತಿರುವುದನ್ನು ನೋಡುವಾಗ ಅದೊಂದು ಕಲಾ ನಿಪುಣನ ಕೈಚಳಕದಂತೆ ತೋರಿತು.
“ನೀವು ಕೆಲಸ ಮಾಡುವ ರೀತಿ ನೋಡಿದರೆ ನೀವು ರತ್ನಗಳ ಜೊತೆ ಕೆಲಸ ಮಾಡುತ್ತಿರುವಿರಿ  ಎಂಬಂತೆ ಭಾಸವಾಗುತ್ತದೆ” ಎಂದ ಮೈಕೆಲ್.
“ನಿಜ. ಪುಸ್ತಕಗಳು ನಿಜವಾಗಿಯೂ ರತ್ನಗಳೇ. ಇವು ಎಂಥ ನಿಧಿಯೆಂದರೆ, ಇವುಗಳಲ್ಲಿರುವ ಜ್ಞಾನ ಸಂಪತ್ತಿನಿಂದ ಜಗತ್ತನ್ನು ಬದಲಾಯಿಸಬಹುದು. ಆದರೆ ಜನ ಓದುವುದಿಲ್ಲ. ಬಹಳ ಮಂದಿ ಕೇವಲ ಕಪಾಟುಗಳಲ್ಲಿಟ್ಟು ಪ್ರದರ್ಶಿಸುವುದಕ್ಕಾಗಿ ಪುಸ್ತಕಗಳನ್ನು ಕೊಂಡುಕೊಳ್ಳುತ್ತಾರೆ” ಎಂದು ರೀಬೋ ತುಸು ತಡೆದು, “ನೀನು ನಿನಗೆ ವೇಳೆ ಸಿಕ್ಕಾಗ ಇಲ್ಲಿರುವ ಯಾವುದೇ ಪುಸ್ತಕವನ್ನು ತೆಗೆದು ಓದಬಹುದು” ಎಂದ.
ಮೈಕೆಲ್ ಆನಂದಾತಿಶಯದಿಂದ, “ಥ್ಯಾಂಕ್ಸ್” ಎಂದ.
ರೀಬೋ ಹೇಳಿದಂತೆ ಮೈಕೆಲ್ ತನಗೆ ವೇಳೆ ಸಿಕ್ಕಾಗಲೆಲ್ಲ ತನಗಿಷ್ಟವಾದ ಪುಸ್ತಕವನ್ನು ಎತ್ತಿಕೊಂಡು ಓದತೊಡಗಿದ. ಓದಿದ್ದರಲ್ಲಿದ್ದ ಹತ್ತಾರು ವಿಷಯಗಳು ಅವನ ಆಸಕ್ತಿಯನ್ನು ಕೆರಳಿಸಿದವು. ಮದ್ಯಸಾರವು ಎಷ್ಟೋ ದಿನಗಳ ತನಕ ಹಸಿಯಾದ ವಸ್ತುಗಳನ್ನು ಕೆಡದಂತೆ ಇರಿಸುತ್ತದೆ ಎಂದು ತಿಳಿಯಿತು. ಆದರೆ ಯಾಕೆ ಎಂದು ತಿಳಿಯಲಿಲ್ಲ. ಔಲಸ್ ರೋಮರ್ ಎಂಬ ಜೋತಿಷ್ಯಶಾಸ್ತ್ರಜ್ಞ ಬೆಳಕಿನ ವೇಗ ಸೆಕುಂಡಿಗೆ 192,000 ಮೈಲು ಎಂದು ಬರೆದಿದ್ದ. ಅದು ಸರಿಯೆ ಎಂಬ ಫ್ಯಾರಡೆಯ ಸಂದೇಹ ಪರಿಹಾರವಾಗಲಿಲ್ಲ. ಮಗನಿಗೆ ತನ್ನ ಕೆಲಸದ ಮೇಲಿರುವ ಪ್ರೀತಿ ಮತ್ತು ಗಾಢವಾದ ಅವನ ಓದುವ ಆಸಕ್ತಿಯನ್ನು ಕಂಡು ತಂದೆ ಜೇಮ್ಸ್ ಬೆರಗಾದ. 1809ರಲ್ಲಿ ಜೇಮ್ಸ್ ತನ್ನ ಒಬ್ಬ ಸ್ನೇಹಿತನಿಗೆ ಬರೆದ ಪತ್ರದಲ್ಲಿ ಈ ಮಾತುಗಳಿದ್ದವು “ಮೈಕೆಲ್ಗೆ ಕೆಲಸ ನೀಡಿದ ರೀಬೋ ಮತ್ತು ಅವನ ಪತ್ನಿ ಬಹಳ ಒಳ್ಳೆಯವರು. ಅವರು ಮೈಕೆಲನ್ನು ತಮ್ಮ ಮಗನಂತೆ ನೋಡಿಕೊಳ್ಳುತ್ತಿದ್ದಾರೆ. ನಾಲ್ಕು ವರ್ಷಗಳಲ್ಲಿ ಬುಕ್ಬೈಂಡಿಂಗಿನಲ್ಲಿ ಮೈಕೆಲ್ ಒಬ್ಬ ಪರಿಣತನೇ ಆಗಿಬಿಟ್ಟಿದ್ದಾನೆ. ಅವನ ಕೈಕೆಳಗೆ ಬೇರೆ ಇಬ್ಬರು ಕೆಲಸ ಮಾಡುತ್ತಿದ್ದಾರೆ”
 
4.	ಸಿಕ್ಕಿತು ಜ್ಞಾನ ನಿಧಿ!
ಒಂದು ದಿನ ಬಳಕೆಯಲ್ಲಿ ಮುಕ್ಕಾದ ಎನ್ಸೈಕ್ಲೋಪೀಡಿಯಾ ಬ್ರಿಟಾನಿಕಾದ ಪ್ರತಿಯೊಂದು ಬೈಂಡಿಂಗಿಗಾಗಿ ರೀಬೋನ ಅಂಗಡಿಗೆ ಬಂತು. ಅದರ ಪುಟಗಳನ್ನು ಮಗುಚಿದಾಗ ಜೇಮ್ಸ್ ಟೈಟ್ಲೆರ್ ಎಂಬ ರಸಶಾಸ್ತ್ರಜ್ಞ ವಿದ್ಯುತ್ಶಕ್ತಿಯ ಕುರಿತಾಗಿ ಬರೆದ ಬರಹವು ಫ್ಯಾರಡೆಯ ಗಮನ ಸೆಳೆಯಿತು. ಸುಮಾರು ಒಂದು ಶತಮಾನದ ಹಿಂದೆ ವಿದ್ಯುತ್ಶಕ್ತಿಯ ಬಗ್ಗೆ ನಡೆಸಿದ ಪ್ರಯೋಗಗಳಿಗೆ ಸಂಬಂಧಿಸಿದ ಹಲವು ವಿವರಗಳು ಮತ್ತು ಡ್ರಾಯಿಂಗ್ಗಳು ಅಲ್ಲಿದ್ದುವು. ಸಮ್ಮೋಹನಕ್ಕೊಳಗಾದಂತೆ ಅದನ್ನು ಓದಲಾರಂಭಿಸಿದ ಫ್ಯಾರಡೆ ಕೈಯಲ್ಲಿದ್ದ ಬೈಂಡಿಂಗ್ ಕೆಲಸದ ಅರಿವಾಗಿ ಬಲವಂತವಾಗಿ ಓದನ್ನು ತಡೆ ಹಿಡಿದು ಕೆಲಸ ಮುಂದುವರಿಸಿದ.
ಕೆಲಸದ ನಡುನಡುವೆ ಎನ್ಸೈಕ್ಲೋಪೀಡಿಯಾ ಬ್ರಿಟಾನಿಕಾವನ್ನು ತೆರೆಯುತ್ತಿದ್ದ ಫ್ಯಾರಡೆ ಇಲೆಕ್ಟ್ರಿಸಿಟಿ ಎಂಬ ಶಬ್ದದ ಮೂಲವು `ಆ್ಯಂಬರಿಲೆಕ್ಟ್ರೕನ್’ ಎಂಬ ಗ್ರೀಕ್ ಶಬ್ದ ಎಂದು ತಿಳಿಯಿತು. ಕ್ರಿಸ್ತನು ಹುಟ್ಟುವ ಮೊದಲೇ ಆ್ಯಂಬರಿನ ತುಣುಕನ್ನು ಉಣ್ಣೆ ವಸ್ತ್ರದಲ್ಲಿರಿಸಿ ಉಜ್ಜಿದರೆ ಚಿಕ್ಕ ಚಿಕ್ಕ ಕಾಗದ ತುಣುಕುಗಳನ್ನು ತನ್ನ ಬಳಿ ಸೆಳೆದುಕೊಳ್ಳುತ್ತದೆ ಅಥವಾ ದೂರಕ್ಕೆ ತಳ್ಳುತ್ತದೆ ಎನ್ನುವುದನ್ನು ತಿಳಿದುಕೊಂಡಿದ್ದರು. ತಾನೂ ಹಾಗೆ ಮಾಡಿ ನೋಡಬೇಕೆಂದುಕೊಂಡ ಫ್ಯಾರಡೆಗೆ ಆ್ಯಂಬರ್ (ಶಿಲಾರಾಳ, ತೈಲಸ್ಫಟಿಕ) ಎಲ್ಲಿ ಸಿಗುತ್ತದೆ ಎಂದು ಚಿಂತಿಸತೊಡಗಿದ.
ಆ್ಯಂಬರ್ ಪ್ರಕೃತಿಯಲ್ಲಿ ಕೆಲವು ಕಡೆ ಕಾಣ ಸಿಗುವ ಅಪರೂಪದ ವಸ್ತು. ಸುಮಾರಾಗಿ ಕಲ್ಲದ್ದಲಿನಂತೆಯೇ ಕಾಣಿಸುವ ಆ್ಯಂಬರ್ ಹಳದಿ ಬಣ್ಣದ್ದಾಗಿದ್ದು ಕಲ್ಲಿದ್ದಲು ಉಂಟಾಗುವಂತೆಯೇ, ಪುರಾತನ ಕಾಲದಲ್ಲಿ ಉತ್ತರ ಯುರೋಪಿನಲ್ಲಿ ವಿಪುಲವಾಗಿದ್ದ ಪೈನ್ ಮರಗಳ ಕಾಂಡದಿಂದ ಹೊರಬಂದ ಮೇಣದಿಂದ ಉಂಟಾದ್ದಾಗಿತ್ತು. ಆ ಕಾಲದಲ್ಲಿ ಶ್ರೇಷ್ಟ ಮಟ್ಟದ ಆ್ಯಂಬರನ್ನು ಗ್ರೀಕರು ಆಭರಣಗಳ ನಿರ್ಮಾಣದಲ್ಲಿ ಬಳಸುತ್ತಿದ್ದರು. ಆಧುನಿಕ ಕಾಲದಲ್ಲಿ ಅಷ್ಟೇನೂ ಉತ್ತಮ ಮಟ್ಟದ್ದಲ್ಲದ ಆ್ಯಂಬರ್ ವಾರ್ನಿಶ್ ತಯಾರಿಯಲ್ಲಿ ಬಳಕೆಯಾಗುತ್ತಿತ್ತು.
ಬಹಳ ಹುಡುಕಾಟದ ಬಳಿಕ ಫ್ಯಾರಡೆಗೆ ಬುಕ್ಬೈಂಡಿಂಗಿನ ಗುಜರಿ ಸಾಮಗ್ರಿಗಳ ನಡುವೆ ಒಂದೆಡೆ ಒಂದು ತುಂಡು ಆ್ಯಂಬರ್ ಸಿಕ್ಕಿತು. ಅತಿಶಯ ಆಸಕ್ತಿಯಿಂದ ಎನ್ಸೈಕ್ಲೋಪೀಡಿಯಾ ಬ್ರಿಟಾನಿಕಾದಲ್ಲಿ ಹೇಳಿದ ಗ್ರೀಕರು ನಡೆಸಿದ ಪ್ರಯೋಗವನ್ನು ನಡೆಸಲು ಸಿದ್ಧನಾದ. ಮೊದಮೊದಲು ಕಾಗದ ಚೂರುಗಳು ಯಾವ ಪ್ರತಿಕ್ರಿಯೆಯನ್ನು ತೋರದಿರುವುದು ನಿರಾಸೆಯುಂಟುಮಾಡಿತು. ತಾನು ಓದಿದ್ದರಲ್ಲಿ ಸತ್ಯವಿಲ್ಲವೇನೋ ಎಂಬ ಸಂದೇಹವುಂಟಾಹದಿರಲಿಲ್ಲ. ಆದರೆ ಛಲ ಬಿಡದೆ ಪುನಃ ಪುನಃ ಪ್ರಯತ್ನಿಸಿದಾಗ ದೋಷವಿರುವುದು ತಾನು ಅವಸರದಿಂದ ಮಾಡಿದ ಪ್ರಯೋಗದಲ್ಲಿ ಎಂದು ತಿಳಿಯಿತು.
ಆ್ಯಂಬರ್ ತುಣುಕನ್ನು ತನ್ನ ಪ್ಯಾಂಟಿಗೆ ಬಲವಾಗಿ ಉಜ್ಜಿ ಕಾಗದದ ಚೂರುಗಳ ತೀರಾ ಸನಿಹಕ್ಕೆ ತಂದ. ಆಗ ಕಾಗದದ ಚೂರುಗಳು ತಟ್ಟನೆ ಆ್ಯಂಬರ್ ತುಣುಕಿಗೆ ಅಂಟಿಕೊಂಡವು. “ಹೌದು ಅದು ನಿಜ! ಅದು ನಿಜ!” ಎಂದು ಕೂಗಿಕೊಂಡ ಮೈಕೆಲ್.
ತಟ್ಟನೆ ಕೋಣೆಯ ಬಾಗಿಲು ತೆರೆದು ಹೊರಬಂದ ಶ್ರೀಮತಿ ರೀಬೋ “ಏನು ಹೌದು ಏನು ನಿಜ” ಎಂದು ಬೆರಗಿನಿಂದ ಕೇಳಿದಳು.
“ಆ್ಯಂಬರ್ ಮತ್ತು ಪೇಪರ್!” ಎಂದು ಉದ್ಗರಿಸಿದ ಮೈಕೆಲ್, “ತಡೀರಿ ತೋರಿಸ್ತೇನೆ” ಎಂದು ತನ್ನ ಪ್ರಯೋಗವನ್ನು ಮಾಡಿ ತೋರಿಸಿ ಕುಣಿದಾಡಿದ.
ಶ್ರೀಮತಿ ರೀಬೋ ಮೈಕೆಲನ್ನು ಬಳಸಿ ಹಿಡಿದು ತಲೆ ಸವರಿ “ನೀನು ಕೂಡ ಹೌದು” ಎಂದು ನಕ್ಕು, “ಆದರೆ ಆ್ಯಂಬರನ್ನು ನಿನ್ನ ಪ್ಯಾಂಟಿಗೆ ತಿಕ್ಕಬೇಡ. ನಾನು ನಿನಗೆ ಹಳೆಯ ಉಣ್ಣೆ ಬಟ್ಟೆಯ ತುಂಡುಗಳನ್ನು ಕೊಡುತ್ತೇನೆ” ಎಂದಳು.
 
ವೇಳೆ ದೊರೆತಾಗಲೆಲ್ಲ ಮೈಕೆಲ್ ತನ್ನ `ಆ್ಯಂಬರ್- ಪೇಪರ್’ ಪ್ರಯೋಗವನ್ನು ಮುಂದುವರಿಸಿದ. ಏನೇನೋ ಸಾಧನಗಳನ್ನು ತಿಕ್ಕಿ ಕಾಗದದ ಚೂರುಗಳನ್ನು ಅದರ ಮುಂದೆ ಹಿಡಿದ. ರಬ್ಬರ್ ಬಾಚಣಿಗೆ ಕೂಡ ಆ್ಯಂಬರ್ನಂತೆಯೇ ವರ್ತಿಸುತ್ತದೆ ಎಂಬುದನ್ನು ಕಂಡುಕೊಂಡ. ತನ್ನ ಸ್ನೇಹಿತನಿಂದ ಪಡೆದ ಪುಸ್ತಕವೊಂದರಲ್ಲಿ ಕ್ರಿಸ್ತನು ಹುಟ್ಟುವ ಆರ್ನೂರು ವರ್ಷಗಳ ಮೊದಲು ಥೇಲ್ಸ್ ಎಂಬ ಖಗೋಲಶಾಸ್ತ್ರಜ್ಞ ಆ್ಯಂಬರ್ ಬಗ್ಗೆ ಬರೆದಿರುವುದನ್ನು ಓದಿ ಫ್ಯಾರಡೆಗೆ ನಗು ಬಂತು. ಕಾಗದದ ತುಣುಕುಗಳ ಮೇಲಾಗುವ ಆ್ಯಂಬರ್ನ ಪ್ರಭಾವದ ಕುರಿತು, “ಆ್ಯಂಬರ್ಗೆ ಆತ್ಮವಿದೆ, ಆದ್ದರಿಂದ ಅದು ಕಾಗದದ ಚೂರುಗಳನ್ನು ಎಳೆದುಕೊಳ್ಳುತ್ತದೆ” ಎಂದು ಗ್ರೀಸಿನ ಏಳು ಮಂದಿ ಜ್ಞಾನಿಗಳು ಹೇಳಿದ್ದನ್ನು ಥೇಲ್ಸ್ ಉಲ್ಲೇಖಿಸಿದ್ದ. `ಮನುಷ್ಯರಿಗೆ ಮಾತ್ರ ಆತ್ಮವಿದೆ’ ಎಂದು ಬೈಬಲ್ ಹೇಳಿದ್ದು ಇದ್ದಕ್ಕಿಂತ ಹೆಚ್ಚು ವಿಚಾರಪೂರ್ಣ ಎಂದನಿಸಿತು ಮೈಕೆಲ್ ಫ್ಯಾರಡೆಗೆ.
ಇಲಕ್ಟ್ರಿಸಿಟಿಯ ಬಗ್ಗೆ ಎಲ್ಲವನ್ನೂ ತಿಳಿದುಕೊಳ್ಳಬೇಕು ಎಂದು ನಿರ್ಧರಿಸಿದ ಮೈಕೆಲ್ ಫ್ಯಾರಡೆ ಗಾಢವಾದ ವ್ಯಾಸಂಗದಲ್ಲಿ ನಿರತನಾದ. ಬೆಂಜಮಿನ್ ಫ್ರಾಂಕ್ಲಿನ್ ಮಾಡಿರುವ ಸಂಶೋಧನೆ ಮತ್ತು ಪ್ರಯೋಗಗಳು ಅವನನ್ನು ವಿಶೇಷವಾಗಿ ಆಕರ್ಷಿಸಿದುವು. ಬೆಂಜಮಿನ್ ಫ್ರಾಂಕ್ಲಿನ್ 1740ರಿಂದ 1750ರ ನಡುವೆ ಅಮೆರಿಕೆಯಲ್ಲಿ ವಿಚಾರಶೀಲ ಜಗತ್ತಿನ ಗಮನವನ್ನು ಸೆಳೆಯುವಂಥ ವೈಜ್ಞಾನಿಕ ವಿಚಾರಗಳನ್ನು ಮಂಡಿಸಿದ್ದ. ಆ ವಿಚಾರಗಳೆಲ್ಲವೂ ತಾನು ಆ ತನಕ ನಡೆಸಿದ ಚಿಂತನೆಗಳಿಗೆ ಹತ್ತಿರವಾಗಿವೆ ಎಂದರಿತ ಫ್ಯಾರಡೆ ವಿಸ್ಮಿತನಾದ. ನವಂಬರ 7. 1749ರಂದು ಫ್ರಾಂಕ್ಲಿನ್ ಈ ರೀತಿ ಬರೆದಿದ್ದ
“ಇಲೆಕ್ಟ್ರಿಕ್ ದ್ರವವು 1. ಬೆಳಕನ್ನು ಕೊಡುತ್ತದೆ. 2. ಬೆಳಕಿಗೆ ಬಣ್ಣವನ್ನು ನೀಡುತ್ತದೆ. 3. ವಕ್ರವಾಗಿ ಚಲಿಸಬಲ್ಲುದು. 4. ವೇಗವಾಗಿ ಚಲಿಸುತ್ತದೆ. 5. ಲೋಹಗಳ ಮೂಲಕ ಹರಿಯುತ್ತದೆ. 6. ಸಿಡಿಯುವ ಮತ್ತು ಸ್ಫೋಟಿಸುವ ಶಬ್ದವನ್ನುಂಟುಮಾಡಬಲ್ಲುದು. 7. ನೀರು ಮತ್ತು ಮಂಜುಗಡ್ಡೆಯಲ್ಲಿ ಇರಬಲ್ಲುದು. 8. ತಾನು ಯಾವ ವಸ್ತುವಿನಲ್ಲಿ ಹಾಯುತ್ತದೆಯೋ ಆ ವಸ್ತುವನ್ನು ಸೀಳಬಲ್ಲುದು. 9. ಪ್ರಾಣಿಗಳನ್ನು ಸಾಯಿಸಬಲ್ಲುದು. 10. ಲೋಹಗಳನ್ನು ಕರಗಿಸಬಲ್ಲುದು. 11. ಉರಿಯುವ ವಸ್ತುಗಳಲ್ಲಿ ಬೆಂಕಿ ಉಂಟುಮಾಡಬಲ್ಲುದು. 12. ಗಂಧಕದ ವಾಸನೆಯನ್ನು ಹೊರಡಿಸಬಲ್ಲುದು.
ಇಲೆಕ್ಟ್ರಿಕ್ ದ್ರವವು ಗೋಚರಿಸುವ ಅಥವಾ ಗೋಚರಿಸದ ಕೊನೆಗಳಿಂದ ಆಕರ್ಷಿಸಲ್ಪಡುತ್ತದೆ. ಇದೇ ಗುಣವು ಮಿಂಚಿನಲ್ಲಿಯೂ ಇದೆಯೇ ಎಂದು ತಿಳಿಯದು. ಇತರ ಎಲ್ಲಾ ಗುಣಗಳೂ ನಾವು ಕಂಡುಕೊಂಡಿರುವಂತೆಯೇ ಇಲೆಕ್ಟ್ರಿಸಿಟಿಯಲ್ಲಿ ಇವೆಯಾದುದರಿಂದ ಮಿಂಚಿನಲ್ಲಿಯೂ ಇದೆ ಎಂದು ತಿಳಿಯಬಹುದೆ ಈ ಕುರಿತು ಪ್ರಯೋಗ ನಡೆಯಬೇಕಾಗಿದೆ”
ಬೆಂಜಮಿನ್ ಫ್ರಾಂಕ್ಲಿನ್ ಮನೆ, ಹಡಗು ಮತ್ತು ಎತ್ತರದ ಕಟ್ಟಡಗಳಿಗೆ ಮಿಂಚಿನ ಹೊಡೆತದಿಂದ ಉಂಟಾಗುವ ಹಾನಿಯನ್ನು ತಡೆಯಲು ಕಬ್ಬಿಣದ ಮಿಂಚು ಕೊರಡೆಯನ್ನು ಬಳಸುವ ಸಲಹೆ ಮಾಡಿದ್ದ. ಅದು ಹೇಗೆ ಇರಬೇಕು ಮತ್ತು ಮನೆ, ಹಡಗು, ಕಟ್ಟಡದ ತುದಿಗಳಲ್ಲಿ ಯಾವ ರೀತಿ ಅಳವಡಿಸಬೇಕು ಎಂಬುದನ್ನು ವಿವರವಾಗಿ ಹೇಳಿ, “ವಿದ್ಯುತ್ ಅಗ್ನಿಯು ಮೇಘದಿಂದ ಹೊರಡು ನಿಶ್ಶಬ್ದವಾಗಿ ನಮಗೆ ಅತಿ ಸಮೀಪಕ್ಕೆ ಬಂದು ಹೊಡೆಯಬಹುದು ಎಂದು ನನ್ನ ಅಭಿಪ್ರಾಯ” ಎಂದು ಹೇಳಿದ್ದ.
ಇದನ್ನು ಓದಿದಾಗ ಫ್ಯಾರಡೆಗೆ ನೆನಪಿಗೆ ಬಂದದ್ದು, ಫ್ರಾಂಕ್ಲಿನ್ ಹೇಳಿರುವ ಕಬ್ಬಿಣದ ಕೊರಡೆಯ ಹತ್ತು ಅಡಿ ಉದ್ದಕ್ಕೂ ನೇರವಾಗಿ ಜೋಡಿಸಬೇಕಾದ ಸರಿಗೆಯ ವಿಚಾರ. ಕೊರಡೆಗೆ ತುಕ್ಕು ಹಿಡಿಯದಂತೆ ಗಿಲೀಟು ಮಾಡಬೇಕೆಂದು ಫ್ರಾಂಕ್ಲಿನ್ ಹೇಳಿದ್ದಾನೆ. ಆದರೆ ಕಬ್ಬಿಣದ ಕೊರಡೆಯನ್ನು ಮತ್ತು ಅದಕ್ಕೆ ಹೊಂದಿಸಿರುವ ಸರಿಗೆಯನ್ನು ಕೂಡ ಮಣ್ಣಿನಲ್ಲಿ ಹೂಳಬೇಕೆಂದು ಫ್ರಾಂಕ್ಲನ್ ಹೇಳಿಲ್ಲವಲ್ಲಾ ಎಂದು ಚಿಂತಿಸಿದ. ಕೊರಡೆ ಮತ್ತು ಸರಿಗೆಯನ್ನು ಮಣ್ಣಿನಲ್ಲಿ ಹೂಳದಿದ್ದರೆ ಮಿಂಚಿನ ಮೂಲಕ ಬರುವ ಇಲೆಕ್ಟ್ರಿಸಿಟಿ ಗ್ರೌಂಡ್ ಆಗುವುದಿಲ್ಲವಾದ್ದರಿಂದ ಮಿಂಚಿನಿಂದ ಪೂರ್ಣ ರಕ್ಷಣೆ ಸಿಗುವುದಿಲ್ಲ ಎಂದು ಫ್ಯಾರಡೆ ತರ್ಕಿಸಿದ.
ಮಿಂಚನ್ನು ತಡೆಯುವ ಸಾಧನಗಳ ಕುರಿತಾದ ಯೋಚನೆಗೆ ತಾತ್ಕಾಲಿಕ ವಿರಾಮ ನೀಡಿ, ಫ್ಯಾರಡೆ ಅಯಸ್ಕಾಂತ (ಮ್ಯಾಗ್ನೆಟ್) ಮತ್ತು ಸೂಜಿಕಲ್ಲಿನ (ಲೋಡ್ ಸ್ಟೋನ್) ಕುರಿತಾಗಿ ಯೋಚಿಸಲಾರಂಭಿಸಿದ.
ಜಗತ್ತಿನಲ್ಲಿ ಮೊಟ್ಟಮೊದಲ ಸೂಜಿಗಲ್ಲು ಕಾಣಸಿಕ್ಕಿದ್ದು ಏಷ್ಯಾಮೈನರ್ ಭೂಭಾಗದ ಮ್ಯಾಗ್ನೇಷಿಯಾ ಎಂಬಲ್ಲಿ. ಅದು ಮನುಷ್ಯನ ತಲೆಯಷ್ಟು ದೊಡ್ಡದಾಗಿತ್ತು. ಐತಿಹ್ಯಗಳ ಪ್ರಕಾರ, ಈ ಕಲ್ಲು ಒಬ್ಬ ಕುರಿ ಮೇಯಿಸುವವನ ಕೈಯಲ್ಲಿದ್ದ ಬೆತ್ತವನ್ನು ಸೆಳೆದಿಟ್ಟುಕೊಂಡಿತು. ಅದಕ್ಕೆ ಕಾರಣ ಬೆತ್ತದ ತುದಿಗೆ ಜೋಡಿಸಿದ್ದ ಕಬ್ಬಿಣದ ಚೂರು.
ಒಂದು ನೂಲಿನ ತುದಿಗೆ ಕಬ್ಬಿಣದ ಚೂರನ್ನು ತೂಗುಹಾಕಿದರೆ ಅದು ಯಾವಾಗಲೂ ಉತ್ತರ ದಿಕ್ಕನ್ನು ತೋರಿಸುತ್ತದೆ ಎನ್ನುವುದನ್ನು ನೂರಾರು ವರ್ಷಗಳ ನಂತರ ಯುರೋಪಿಯನರು ಕಂಡುಕೊಂಡರು. ಹೀಗಾಗಿ, ಅದು `ದಿಕ್ಕು ತೋರಿಸುವ ಕಲ್ಲು (ಲೀಡಿಂಗ್ ಸ್ಟೋನ್-ಲೋಡ್ಸ್ಟೋನ್) ಎನಿಸಿಕೊಂಡಿತು. ಹೆಚ್ಚು ತಿಳಿದವರಿಂದ ಮ್ಯಾಗ್ನೆಟ್ ಸ್ಟೋನ್ ಎಂದು ಕರೆಯಲ್ಪಟ್ಟು ಆ ಹೆಸರು ಜನಪ್ರಿಯವಾಗಿ ಕ್ರಮೇಣ, ಮ್ಯಾಗ್ನೆಟ್ ಎನಿಸಿಕೊಂಡು, ಅದರಿಂದ ಮ್ಯಾಗ್ನೆಟಿಸಮ್ ಎಂಬ ಶಬ್ದ ಬಳಕೆಗೆ ಬಂತು. ಮ್ಯಾಗ್ನೆಟನ್ನು ಬಳಸಿಕೊಂಡು ಕಂಪಾಸ್ (ನೌಕಾ ದಿಕ್ಸೂಚಿ) ಸೃಷ್ಟಿಯಾಯಿತು. ಮ್ಯಾಗ್ನೆಟ್ ಅಮೂಲ್ಯವಾದ ಮತ್ತು ಬಹಳ ಬೆಲೆಯುಳ್ಳ ವಸ್ತು ಎನಿಸಿಕೊಂಡಿತು. ಅನಂತರ  ಸೈಬೀರಿಯ, ಎಲ್ಬಾ ದ್ವೀಪ ಮತ್ತು ಅರ್ಕಾನ್ಸಸ್ನಲ್ಲಿ ಅಯಸ್ಕಾಂತೀಯ ಕಲ್ಲು ಹೇರಳವಾಗಿರುವುದು ಪತ್ತೆಯಾಗಿ ಅಯಸ್ಕಾಂತೀಯ ಕಲ್ಲುಗಳನ್ನು ಹೊರತೆಗೆಯುವ ಗನಿಗಾರಿಕೆ ಆರಂಭವಾಯಿತು.
ಬೆಂಜಮಿನ್ ಫ್ರಾಂಕ್ಲಿನ್ ಮಿಂಚಿನಲ್ಲಿ ವಿದ್ಯುತ್ ಇರುವುನ್ನು ಪತ್ತೆ ಮಾಡಿದ್ದ. ಮ್ಯಾಗ್ನೆಟಿನಲ್ಲಿಯೂ ವಿದ್ಯುತ್ ಇರಬಹುದೆ ಎಂದು ಫ್ಯಾರಡೆಗೆ ಕುತೂಲವುಂಟಾಯಿತು. ಲೋಡ್ಸ್ಟೋನಿನಿಂದ ಕಂಪಾಸಿನ ಸೂಜಿಗೆ ಮ್ಯಾಗ್ನೆಟನ್ನು ಹರಿಸುವುದಾದರೆ ವಿದ್ಯುತ್ ಒಂದು ಬಗೆಯ ದ್ರವವಾಗಿರಬಹುದೆ, ಮಿಂಚಿನಲ್ಲಿರುವ ದ್ರವ ಮತ್ತು ಮ್ಯಾಗ್ನೆಟಿನಲ್ಲಿರುವ ದ್ರವ ಒಂದೇ ಆಗಿರಬಹುದೇ ಎಂದು ಫ್ಯಾರಡೆ ಯೋಚಿಸಿದ.
1791 ಮತ್ತು 1796ರ ನಡುವೆ ಇಟಲಿಯಲ್ಲಿ ಶರೀರಶಾಸ್ತ್ರದ ಪ್ರಾಧ್ಯಾಪಕನಾದ  ಲೂಗಿ ಗ್ಯಾಲ್ವನಿ ಮತ್ತು ಭೌತಶಾಸ್ತ್ರದ ಪ್ರಾಧ್ಯಾಪಕನಾದ ವೋಲ್ಟಾ ಎಂಬವರು ಇಲೆಕ್ಟ್ರಿಸಿಟಿಗೆ ಸಂಬಂಧಿಸಿದ ಪ್ರಯೋಗಗಳನ್ನು ನಡೆಸುತ್ತಲೇ ಇದ್ದರು. ಗ್ಯಾಲ್ವನಿ ಇಲೆಕ್ಟ್ರಿಸಿಟಿಯನ್ನು `ಜೀವಶಕ್ತಿ’ ಎಂಬುದಾಗಿ ಗುರುತಿಸಿದ. ಪ್ರಾಣಿಗಳ ದೇಹದಲ್ಲಿ ವಿದ್ಯುತ್ ಹರಿಯುತ್ತದೆ ಎನ್ನುವ ವಾದವನ್ನು ಆಗ ಒಪ್ಪುವವರಿರಲಿಲ್ಲ. ಪ್ರೊಫೆಸರ್ ವೋಲ್ಟಾಗೂ ಆ ವಾದವನ್ನು ಒಪ್ಪಲಿಲ್ಲ ಆ ವಾದದಲ್ಲಿರುವ ಸತ್ಯ ಎಷ್ಟೋ ಕಾಲದ ನಂತರ ಲೋಕವಿದಿತವಾಯಿತು. ಗ್ಯಾಲ್ವಾನಿಕ್ ಕರೆಂಟ್ ಮತ್ತು ಗ್ಯಾಲ್ವನಿಸಮ್ ಎಂಬ ಶಬ್ದಗಳು ಗ್ಯಾಲ್ವಾನಿ ಎಂಬ ಹೆಸರಿನಿಂದಲೇ ಬಂದಿವೆ.
ಪ್ರೊಫೆಸರ್ ವೋಲ್ಟಾ 1796ರಲ್ಲಿ ಇಲೆಕ್ಟ್ರಿಸಿಟಿಯು ಎರಡು ಭಿನ್ನ ಲೋಹಗಳ ಸಂಪರ್ಕದಲ್ಲಿ ಅವುಗಳ ನಡುವೆ ಹರಿಯುತ್ತದೆ ಎನ್ನುವ ವಾದವನ್ನು ಮಂಡಿಸಿ ಪ್ರಯೋಗದ ಮೂಲಕ ಋುಜುಪಡಿಸಿದ. ನೂರಾರು ಬಾರಿ ತನ್ನ ಪ್ರಯೋಗವನ್ನು ಮತ್ತೆ ಮತ್ತೆ ಮಾಡಿ ತನ್ನ ಸಿದ್ಧಾಂತ ಋುಜುತ್ವವನ್ನು ಖಾತರಿಪಡಿಸಿಕೊಂಡ ಬಳಿಕ ಲಂಡನಿನ ರಾಯಲ್ ಸೋಸೈಟಿಗೆ ತನ್ನ ಸಂಶೋಧನೆಯ ಕುರಿತು ಪತ್ರ ಬರೆದ. ಇಲೆಕ್ಟ್ರಿಸಿಟಿಯ ಅವಿಚ್ಛಿನ್ನ ಪ್ರವಾಹವನ್ನು ತೋರಿಸುವ ವೋಲ್ಟಾನ ಪ್ರಯೋಗವು ಇಲೆಕ್ಟ್ರಿಸಿಟಿಯನ್ನು `ತೋರಿಸಿದ’ ಆ ಕಾಲದ ಅತ್ಯಂತ ಮಹತ್ವದ ಸಂಗತಿಯಾಗಿತ್ತು. ವೋಲ್ಟನ ಗೌರವಾರ್ಥ ಒಂದು ಯೂನಿಟ್ ಇಲೆಕ್ಟ್ರಿಸಿಟಿಯ `ತಳ್ಳುವ’ ಶಕ್ತಿಯನ್ನು ಒಂದು ವೋಲ್ಟ್ ಎಂದು ನಾಮಕರಣ ಮಾಡಲಾಗಿದೆ. (ನಲ್ವತ್ತು ವರ್ಷಗಳ ನಂತರ ಮೈಕೆಲ್ ಫ್ಯಾರಡೆ ಇಲೆಕ್ಟ್ರಿಸಿಟಿ ಒಂದು ರಾಸಾಯನಿಕ ಕ್ರಿಯೆಯಲ್ಲಿ ಉಂಟಾಗುತ್ತದೆ, ಎರಡು ವಿಭಿನ್ನ ಲೋಹಗಳ ಸಂಪರ್ಕದಲ್ಲಿ ಅಲ್ಲ ಎನ್ನುವುದನ್ನು ತೋರಿಸಿಕೊಟ್ಟ)
ಕಂಪಾಸ್ ಯಾಕೆ ಯಾವಾಗಲೂ ಉತ್ತರ ದಿಕ್ಕನ್ನು ತೋರಿಸುತ್ತದೆ ಎಂದು ಯೋಚಿಸುತ್ತಿದ್ದ ಫ್ಯಾರಡೆಗೆ ಉತ್ತರ ಸಿಗಲಿಲ್ಲ. ಇಲೆಕ್ಟ್ರಿಸಿಟಿಯ ಬಗ್ಗೆ ಒಂದು ಹೊಸ ಸಂಗತಿಯನ್ನು ತಿಳಿದುಕೊಂಡು ಹೊಸ ಸಿದ್ಧಾಂತವನ್ನು ರಚಿಸುವ ಕನಸು ಕಾಣತೊಡಗಿದ. ಎನ್ಸೈಕ್ಲೋಪೀಡಿಯಾದ ಮೂಲಕ ಹತ್ತು ಹಲವು ವಿಷಯಗಳನ್ನು ತಿಳಿದುಕೊಂಡ ನಂತರ, ಒಂದು ದಿನ ಅವನ ಕೈಗೆ ಸಿಕ್ಕಿದ್ದು ಬೈಂಡ್ ಮಾಡಲು ಬಂದ ಒಂದು `ಅರೇಬಿಯನ್ ನೈಟ್ಸ್’. ಅದನ್ನು ಓದುತ್ತಾ ಫ್ಯಾರಡೆ ಇಲೆಕ್ಟ್ರಿಸಿಟಿಯ ಬಗ್ಗೆ ಹೊಸ ಕನಸು ಕಾಣತೊಡಗಿದ. ಅಲಾವುದ್ದೀನನ ಮಾಯಾದೀಪದಂತೆ ಇಲೆಕ್ಟ್ರಿಸಿಟಿಯ ಮೂಲಕ ಅದ್ಭುತವನ್ನು ಮಾಡಬಹುದು ಎಂದು ಅವನಿಗೆ ಅನಿಸತೊಡಗಿತು.
ಒಂದು ದಿನ ಜೇಮ್ಸ್ ಫ್ಯಾರಡೆ ಕೇಳಿದ, “ಮೈಕ್, ಈಗ ನಿನ್ನ ವಯಸ್ಸು ಎಷ್ಟು”
“ಮುಂದಿನ ಸೆಪ್ಟೆಂಬರಿಗೆ ಹತ್ತೊಂಬತ್ತು ತುಂಬುತ್ತದೆ”
“ನಿನಗೆ ಇಪ್ಪತ್ತೊಂದು ಆಗುವಾಗ ನಿನ್ನ ಬೈಂಡಿಂಗ್ ಅಪ್ರೆಂಟಿಸ್ಶಿಪ್ ಕೊನೆಗೊಳ್ಳುತ್ತದೆ. ರಾಬರ್ಟ್ ಆಗಲೇ ಓದ್ಯೋಗಿಕ ಕಾರ್ಡ್ ಪಡೆದಿದ್ದಾನೆ. ಅದು ಬಹಳ ಒಳ್ಳೆಯದಾಯ್ತು. ನಿಮ್ಮಮ್ಮನಿಗೆ ನೀವಿಬ್ಬರೂ ಇದ್ದೀರಿ” ಎಂದು ಮೈಕೆಲನ್ನು ಹತ್ತಿರ ಕರೆದು ಜೇಮ್ಸ್ ಹೇಳಿದ, “ನಿನ್ನ ಓದು ಮತ್ತು ಅಧ್ಯಯನದ ಆಸಕ್ತಿಯ ಬಗ್ಗೆ ನಿನ್ನ ಅಮ್ಮನಿಗೂ ನನಗೂ ತುಂಬಾ ಸಂತೋಷವಿದೆ ಮೈಕ್. ಚರ್ಚಿನ ಕೆಲವು ಹಿರಿಯರಿಗೆ (ಬ್ರದರ್ಗಳು ಮತ್ತು ಸಿಸ್ಟರ್ಗಳು)ನೀನು ಅಷ್ಟು ಓದುತ್ತಿರುವ ಬಗ್ಗೆ ಸಮಾಧಾನವಿಲ್ಲ. ಅವರನ್ನು ನೀನು ಗಮನಿಸಬೇಕಾಗಿಲ್ಲ. ಕಲಿಯುವುದರಲ್ಲಿ ಏನೂ ತಪ್ಪಿಲ್ಲ. ಅದು ಧರ್ಮವಿರೋಧಿಯೇನಲ್ಲ. “ಸತ್ಯವನ್ನು ಕಂಡುಕೊ. ಸತ್ಯ ನಿನಗೆ ಸ್ವಾತಂತ್ರ್ಯ ನೀಡುತ್ತದೆ” ಎಂದು ಯೇಸು ಹೇಳಿದ್ದಾನೆ. ನಮ್ಮ ಚರ್ಚಿನ ಹೆಚ್ಚಿನ ಹಿರಿಯರಿಗೆ ವಿದ್ಯಾಭ್ಯಾಸ ಇಲ್ಲ. ಆದರೆ ಅವರು ಒಳ್ಳೆಯವರು. ಸತ್ಯವು ಒಳ್ಳೆಯದು ಎಂದು ಅವರು ತಿಳಿದಿದ್ದಾರೆ. ನೆನಪಿನಲ್ಲಿಡು ಸತ್ಯವು ಯಾವತ್ತೂ ಸತ್ಯವನ್ನು ವಿರೋಧಿಸುವುದಿಲ್ಲ”
“ನಾನು ನಿಮ್ಮ ಮಾತನ್ನು ಖಂಡಿತ ನೆನಪಿನಲ್ಲಿ ಇರಿಕೊಳ್ಳುತ್ತೇನಪ್ಪಾ”
“ನಮ್ಮ ಚರ್ಚಿನಲ್ಲಿ ನಾವು ಚರ್ಚಿನ ಹಿರಿಯರ ಪಾದಗಳನ್ನು ತೊಳೆಯುತ್ತೇವೆ. ಈ ಸ್ಯಾಂಡಿನೇವಿಯನ್ ಪಂಥದವರ ಸಂಪ್ರದಾಯವನ್ನು ಇತರರು ಗೇಲಿ ಮಾಡುತ್ತಾರೆ. ನಾನು ಅವರ ಪಾದಗಳನ್ನು ತೊಳೆಯಲಾರೆ ಎನ್ನುವ ಅಹಂಕಾರ ನಿನಗೆಂದೂ ಬರಬಾರದು”
“ಇಲ್ಲಪ್ಪಾ ಖಂಡಿತ ಇಲ್ಲ” ಮೈಕೆಲ್ ಫ್ಯಾರಡೆ ಭಾವಪರವಶನಾಗಿ ನುಡಿದ.
 
5.	ವಿದ್ಯುತ್ ಬೆಳಕಿನ ಮೋಡಿ
ಆ ಕಾಲದಲ್ಲಿ ಎಲ್ಲೋ ಕೆಲವು ಕಡೆ ಕಾಣಸಿಗುತ್ತಿದ್ದ `ಲೈಡನ್ ಜಾರ್’ ಎಂದು ಕರೆಯಲ್ಪಡುವ ಬಾಟಲಿಯಾಕಾರದ ಬೆಳಕಿನ ದೀಪ ಮೈಕಲಿಗೆ ವಿಶೇಷ ಆಕರ್ಷಣೆಯ ಸಾಧನವಾಗಿತ್ತು. ಅದರಿಂದ ಹೊರಬರುವುದು ವಿದ್ಯುತ್ ಬೆಳಕು ಎಂದು ಪ್ರತೀತವಾಗಿದ್ದರೂ ವಿದ್ಯುತ್ ಎನ್ನುವುದು ಏನು ಎಂದು ಯಾರಿಗೂ ಗೊತ್ತಿರಲಿಲ್ಲ. ಯಾವಾಗಲೂ ಕಾಣುತ್ತಿರುವುದರ ಬಗ್ಗೆ `ಅದು ಏನು ಎಂಬ ಪ್ರಶ್ನೆಯನ್ನು ಸಾಮಾನ್ಯವಾಗಿ ಯಾರೂ ಕೇಳುವುದಿಲ್ಲ. ಆದರೆ ಮೈಕೆಲಿಗೆ ಅದು ಸದಾ ತಲೆಯೊಳಗೆ ಕೊರೆಯುವ ವಿಚಾರವಾಗಿತ್ತು.
ಒಮ್ಮೆ ಒಂದು ಗುಜರಿ ಸಾಮಗ್ರಿಗಳ ಅಂಗಡಿಯಲ್ಲ ಮೈಕೆಲ್ ಎರಡು ಲೈಡನ್ ಜಾರ್ಗಳನ್ನು ಕಂಡದ್ದೇ ತಡ, ಅವುಗಳನ್ನು ಅವನು ಕೊಂಡುಕೊಳ್ಳಲು ಹೋದ.
“ದೊಡ್ಡ ಬಾಟಲಿಗೆ ಏಳು ಪೆನ್ಸ್ ಮತ್ತು ಚಿಕ್ಕದಕ್ಕೆ ಆರು ಪೆನ್ಸ್” ಎಂದ ಅಂಗಡಿಯವನು. ಮೈಕೆಲ್ ಎರಡನ್ನೂ  ತಕ್ಷಣ ಕೊಂಡುಕೊಂಡ.
ಅವನು ಕೊಂಡುತಂದ ಲೈಡನ್ ಜಾರ್ಗಳನ್ನು ನೋಡಿ ಅಕ್ಕ ಎಲಿಜ಼ಬೆತ್  “ನೀನು ಮಹಾ ಬುದ್ಧಿವಂತ ಅನ್ನೋದ್ರಲ್ಲಿ ಅನುಮಾನವಿಲ್ಲ” ಎಂದು ನಕ್ಕು, “ನಿಜವಾಗಿ ಈ ಬೋಗುಣಿ ಏನು ಇದನ್ನು ಲೈಡನ್ ಜಾರ್ ಎಂದು ಯಾಕೆ ಕರೀತಾರೆ ಲೈಡನ್ ಹೊಲಂಡಿನಲ್ಲಿರುವ ಒಂದು ನಗರದ ಹೆಸರು ಅಂತ ನನಗೆ ಗೊತ್ತು”ಎಂದಳು.
“ತಡಿ ಹೇಳ್ತೇನೆ” ಎಂದು ಮೈಕೆಲ್ ಒಂದು ಕಾಗದದ ಹಾಳೆಯನ್ನು ಹರಿದು ಚೂರು ಚೂರು ಮಾಡಿ ರಬ್ಬರ್ ಬಾಚಣಿಗೆಯನ್ನು ತನ್ನ ಪ್ಯಾಂಟಿಗೆ ಜೋರಾಗಿ ತಿಕ್ಕಿ, ಬಾಚಣಿಗೆ ಕಾಗದದ ಚೂರುಗಳನ್ನು ಆಕರ್ಷಿಸುವುದನ್ನು ತೋರಿಸಿ, “1660ರಲ್ಲಿ, ಅಂದರೆ ಲಂಡನ್ ನಗರದ ಮಹಾ ಅಗ್ನಿ ದುರಂತಕ್ಕೆ ಆರು ವರ್ಷ ಮೊದಲು ಬ್ಯಾರನ್ ಫೋನ್ ಮ್ಯುಂಚೋಸೆನ್ ಎಂಬವನು ಆ್ಯಂಬರ್ ಅಥವಾ ರಬ್ಬರ್ ಬಾಚಣಿಗೆಯನ್ನು ಈ ರೀತಿ ತಿಕ್ಕುವ ಮೂಲಕ ಉಂಟಾಗುವ ವಿದ್ಯುತಿಗಿಂತ ಹೆಚ್ಚು ವಿದ್ಯುತನ್ನು ಉತ್ಪಾದಿಸುವ ಒಂದು ಯಂತ್ರವನ್ನು ತಯಾರಿಸಿದ. ಯಂತ್ರ ಅಂದ್ರೆ ಒಂದು ಚಕ್ರ ತಿರುಗಿಸುವ ಅಚ್ಚಿಗೆ ಕಟ್ಟಿದ ಒಣ ಗಂಧಕದ ಒಂದು ಉಂಡೆ. ಅಚ್ಚನ್ನು ಜೋರಾಗಿ ತಿರುಗಿಸುವಾಗ ತನ್ನ ಹಸ್ತವನ್ನು ಗಂಧಕದ ಉಂಡೆಗೆ ತಾಗುವಂತೆ ಹಿಡಿದು ಅದರಿಂದ ಕಿಡಿಗಳು ಹೊರಡುವುದನ್ನು ಮ್ಯೂಂಚೋಸೆನ್ ತೋರಿಸಿದ. 1709ರಲ್ಲಿ ಫ್ರಾನ್ಸಿಸ್ ಹೋಕೆಸ್ಬೀ ಎಂಬ ಬ್ರಿಟಿಷರವನು ಈ ಗಂಧಕದ ಉಂಡೆಯ ಬದಲು ಒಂದು ಗಾಜಿನ ಗೋಲವನ್ನುಪಯೋಗಿಸಿ ಅದಕ್ಕೆ ತನ್ನ ಹಸ್ತವನ್ನು ಹಿಡಿದು ಬೆಂಕಿಯ ಕಿಡಿಗಳು ಹೊರಡುವುದನ್ನು ತೋರಿಸಿದ. ಅನಂತರ ಹಸ್ತದ ಬದಲು ಒಂದು ರಬ್ಬರ್ ತುಂಡನ್ನು ಹಿಡಿದು ಅದೇ ರೀತಿ ಕಿಡಿಗಳು ಹೊರಡುವುದನ್ನು ತೋರಿಸಿದ”
ಮೈಕೆಲ್ ಫ್ಯಾರಡೆ ತನ್ನ ಓದಿನಿಂದ ಗಳಿಸಿಕೊಂಡಿರುವ ಮಾಹಿತಿ ಅವನ ಅಕ್ಕ ಮತ್ತು ಅಮ್ಮನನ್ನು ಬೆರಗಾಗಿಸಿತು. “ಮೈಕೆಲ್ ಎಷ್ಟೊಂದು ವಿಚಾರಗಳನ್ನು ತಿಳಿದುಕೊಂಡಿದ್ದಾನೆ!” ಎಂದು ಉದ್ಗರಿಸಿದ ಶ್ರೀಮತಿ ಫ್ಯಾರಡೆ, “ಮೈಕೆಲ್, ನಿನ್ನ ಮುಂದೆ ಇರುವುದನ್ನು ಕಂಡೇ ಇಲ್ಲವೇನೊ” ಎಂದು ತಣ್ಣಗಾಗುತ್ತಿದ್ದ ತಟ್ಟೆಯ ಮೇಲಿನ ಆಹಾರವನ್ನು ತೋರಿಸಿದಳು.
(ಇವತ್ತು ನಾವು ಒಂದು ಸ್ವಿಚ್ ಅದುಮಿ ಪಡೆಯುವ ಇಲೆಕ್ಟ್ರಿಸಿಟಿ ಸುಲಭದಲ್ಲಿ ಮನುಷ್ಯನಿಗೆ ಸಿಗಲಿಲ್ಲ. ಅದನ್ನು ಕಂಡು ಹಿಡಿಯಲು ಎಷ್ಟೋ ಮಂದಿ ಬಹಳ ಕಾಲದ ವರೆಗೆ ಚಿತ್ರ ವಿಚಿತ್ರ ಪ್ರಯೋಗಗಳನ್ನು ನಡೆಸಿದ್ದಾರೆ. ಅಂಥ ಪ್ರಯೋಗಗಳ ಹಿಂದೆ ಇದ್ದುದು ಕೇವಲ ವೈಜ್ಞಾನಿಕ ಕುತೂಹಲ. ಇಲೆಕ್ಟ್ರಿಸಿಟಿ ಎಂಬ ಶಕ್ತಿಯ ನಿಜವಾದ ದರ್ಶನ ಆಗುವ ವರೆಗೆ ಅದರ ಉಪಯೋಗ ಏನು ಎಂಬುದು ಬಹುತೇಕ ಎಲ್ಲರೂ ಕೇಳುವ ಪ್ರಶ್ನೆಯಾಗಿತ್ತು!)
“1745ರಲ್ಲಿ ಇ.ಜಿ. ಫೊನ್ ಕ್ಲೈಸ್ಟ್ ಎಂಬ ಪೊಮೆರೆನಿಯಾದ ಪಾದ್ರಿ ವಿದ್ಯುತನ್ನು ಪ್ರತ್ಯೇಕವಾಗಿ ಅದಿರುವಂತೆ ಸಾಧ್ಯವೇ ಎಂದು ಕುತೂಹಲಗೊಂಡು ಒಂದು ಪ್ರಯೋಗವನ್ನು ನಡೆಸಿದ. ಒಂದು ದೊಡ್ಡ ಗಾತ್ರದ ಬಾಟಲಿಯಲ್ಲಿ ಅರ್ಧಕ್ಕೆ ನೀರು ತುಂಬಿಸಿ ಅದರ ಬಿರಡೆಯ ಮೂಲಕ ಒಂದು ತಾಮ್ರದ ತಂತಿಯನ್ನು ಬಾಟಲಿಯ ನೀರಿನಲ್ಲಿ ಅದ್ದುವ ವರೆಗೆ ತಳ್ಳಿದ. ಅನಂತರ ಒಂದು ಹಿತ್ತಾಳೆಯ ತಂತಿಯನ್ನು ಇದೇ ರೀತಿ ಬಾಟಲಿಯೊಳಗೆ ತಳ್ಳಿ ನೀರಿನಲ್ಲಿ ಅದ್ದಿರಿಸಿದ. ಅನಂತರ ಮ್ಯುಂಚೋಸೆನನ ವಿದ್ಯುತ್ ಉತ್ಪಾದಕ ಯಂತ್ರದಲ್ಲಿ ಗಾಜಿನ ಗೋಲಕ್ಕೆ ಹಸ್ತ ಅಥವಾ ರಬ್ಬರ್ ತುಂಡು ತಾಕಿಸುವ ಬದಲು ಹಿತ್ತಾಳೆ ತಂತಿಯನ್ನು ತಾಕಿಸಿದ. ಆಕಸ್ಮಿಕವಾಗಿ ಅವನ ಕೈ ಹಿತ್ತಾಳೆ ತಂತಿಗೆ ತಾಕಿ ಅವನ ಕೈಯಲ್ಲಿ ವಿದ್ಯುತ್ ಹರಿದು ಕ್ಲೈಸ್ಟ್ಗೆ ವಿದ್ಯುತ್ ಶಾಕಿನ ಅನುಭವವಾಯಿತು. ಇದೇ ಕಾಲದಲ್ಲಿ ಹೊಲಂಡಿನ ಲೈಡನ್ ಎಂಬ ನಗರದಲ್ಲಿ ಪ್ರೊಫೆಸರ್ ಮಸ್ಕೆನ್ಬ್ರೂಕ್ ಎಂಬವನು ಬಹುತೇಕ ಇಂಥದೇ ಪ್ರಯೋಗವನ್ನು ನಡೆಸಿದ.
ಆ ಪ್ರಯೋಗದ ಫಲವಾಗಿ ಹುಟ್ಟಿಕೊಂಡದ್ದು ಲೈಡನ್ ಜಾರ್ ಎನ್ನುವ ದೀಪದ ಬೋಗುಣಿ. ಈ ಬೋಗುಣಿಯಲ್ಲಿ ನೀರಿನ ಬದಲು ಬೋಗುಣಿಯ ಒಳಗಡೆಯಲ್ಲಿ ಬೋಗುಣಿಯ ಭಿತ್ತಿಗೆ ಒಳಗಿನಿಂದಲೂ ಹೊರಗಿನಿಂದಲೂ ತೆಳ್ಳಗಿನ ಲೋಹದ ತಗಡನ್ನು ಜೋಡಿಸಲಾಗಿತ್ತು.
“ಏನು ಈ ಲೈಡನ್ ಜಾರಿನ ಉಪಯೋಗ” ಎಲಿಜ಼ಬೆತ್ ಕೇಳಿದಳು.
“ಬೆಂಜಮಿನ್ ಫ್ರಾಂಕ್ಲಿನ್ ಅದರ ಶಕ್ತಿಯಿಂದ ಒಂದು ಕೋಳಿಯನ್ನು ಕೊಂದುಬಿಟ್ಟ” ಎಂದು ಮೈಕೆಲ್ ನಕ್ಕ.
“ಕೋಳಿಯ ಕತ್ತು ಹಿಸುಕುವುದು ಅದಕ್ಕಿಂತ ಸುಲಭ ಅಲ್ವ”
“ಖಂಡಿತ ಸುಲಭ. ಮುಖ್ಯ ವಿಷಯ ಅದಲ್ಲ. ಮನುಷ್ಯ ಒಂದು ಅದ್ಭುತ ಶಕ್ತಿಯನ್ನು ಕಂಡುಹುಡುಕಿದ್ದಾನೆ. ಅದನ್ನು ಹೇಗೆ ಬಳಸಬಹುದು, ಏನೆಲ್ಲ ಸೃಷ್ಟಿಗೆ ಬಳಸಬಹುದು ಎಂದು ಕಂಡುಕೊಳ್ಳಬಹುದು” ಎಂದು ಮೈಕೆಲ್ ಕೂಡಲೇ, “ನಾನು ಒಂದು ಪುಸ್ತಕದಲ್ಲಿ ಓದಿದೆ, ಫ್ರಾನ್ಸಿನಲ್ಲಿ ಈ ಲೈಡೆನ್ ಜಾರ್ ಮೂಲಕ ಇಲೆಕ್ಟ್ರಿಸಿಟಿ ಎಂದರೆ ಏನು ಎಂದು ಜನರಿಗೆ ತೋರಿಸಿದವನು ಆ್ಯಬಿ ನೊಲೆಟ್ ಎಂಬ ಪಾದ್ರಿ. ಹೇಗೆ ಗೊತ್ತಾ”
“ಹೇಗೆ” ಎಲಿಜ಼ಬೆತ್  ಕುತೂಹಲಗೊಂಡಳು.
“ಒಂದು ದಿನ ಅವನು ಮೊನಾಸ್ಟರಿಗೆ ಹೋಗಿ ಮೊನಾಸ್ಟರಿಯ ಪಾದ್ರಿಗಳನ್ನು ಒಂದು ವೃತ್ತದಲ್ಲಿ ನಿಲ್ಲಿಸಿದ. ಪ್ರತಿಯೊಬ್ಬನನ್ನೂ ತಾಕುವಂತೆ ಒಂದು ತಂತಿಯನ್ನು ಜೋಡಿಸಿದ. ಆ ವೃತ್ತ ಮೂರು ಮೈಲು ಉದ್ದವಿತ್ತು ಅಂಥ ಲೇಖಕ ಬರೆದಿದ್ದಾನೆ! ಅದು ಸ್ವಲ್ಪ ಉತ್ಪ್ರೕಕ್ಷೆಯೇ ಇರಬಹುದು. ಇರಲಿ. ಒಂದಷ್ಟು ಲೈಡನ್ ಜಾರ್ ಮೂಲಕ ಹಾದು ಹೋಗುವ ಒಂದು ತಂತಿಯಿಂದ ವೃತ್ತದ ಮೊದಲ ಪಾದ್ರಿ ಮತ್ತು ಕೊನೆಯ ಪಾದ್ರಿಗೆ ಸಂಪರ್ಕವುಂಟುಮಾಡಿದ. ಆ ಕ್ಷಣ ಅವರು ಕುಣಿಯಲು ಆರಂಭಿಸಿದ್ರು. ಅದನ್ನು ನೋಡಲು ನಾನು ಅಲ್ಲಿ ಇರಬೇಕಾಗಿತ್ತು ಅಂತನಿಸುತ್ತೆ”
“ಆ ಪ್ರಯೋಗದಿಂದ ಆತ ಏನು ಸಾಧಿಸಿದ”
“ಆ ಪ್ರಯೋಗದಿಂದ ಇಲೆಕ್ಟ್ರಿಸಿಟಿ ಮತ್ತು ಬೆಳಕಿನ ವೇಗ ಒಂದೇ ಆಗಿರಬಹುದು ಎಂದು ತರ್ಕಿಸಬಹುದಾಗಿದೆ. ಭವಿಷ್ಯತ್ತಿನಲ್ಲಿ ಇಲೆಕ್ಟ್ರಿಸಿಟಿಯನ್ನು ಬಹಳ ದೂರಕ್ಕೆ ಸಂದೇಶವನ್ನು ಕಳಿಸಲು ಉಪಯೋಗಿಸಬಹುದು ಗೊತ್ತಾ ನೆನಪಿದೆಯಾ ನಿಂಗೆ ಟ್ರಾಫಲ್ಗರ್ನಲ್ಲಿ ಫ್ರೆಂಚ್ ಸೈನ್ಯವನ್ನು ನೆಲ್ಸನ್ ಸೋಲಿಸಿದ್ದು ಅದು 1805 ಅಕ್ಟೋಬರ್ 21ರಂದು. ಅದೇ ದಿನ ನೆಲ್ಸನ್ ಯುದ್ಧದಲ್ಲಿ ಸತ್ತ ಸುದ್ದಿ ನಮಗೆ ತಲುಪಿದ್ದು ಯಾವಾಗ ಎರಡು ವಾರಗಳ ನಂತರ! ಎಷ್ಟು ದೂರ ಟ್ರಾಫಲ್ಗರ್ನಿಂದ ಲಂಡನಿಗೆ ಒಂಬತ್ತು ಮೈಲಿಗೂ ಕಡಿಮೆ!”
“ಅದೇನೇ ಇರಲಿ. ಇದನ್ನೆಲ್ಲಾ ತಿಳಿದುಕೊಳ್ಳಲು ನೀನು ನಿನ್ನ ಒಂದಷ್ಟು ಸಮಯವನ್ನು ಹಾಳು ಮಾಡುತ್ತಿರುವೆ!” ಎಲಿಜ಼ಬೆತ್ ಅಸಮಾಧಾನ ವ್ಯಕ್ತಪಡಿಸಿದಳು.
“ಸರಿ ನೀನು ತಿನ್ನುತ್ತಿರುವ ಬಟಾಟೆಯ ಬಗ್ಗೆ ನಿಂಗೆ ಗೊತ್ತಾ ಬಟಾಟೆ ಮೊದಲು ಇಂಗ್ಲೆಂಡಿಗೆ ಬಂದಾಗ ಜನ ಅದನ್ನು ವಿಷ ಅಂತ ಭಾವಿಸಿದರು. ಜನರು ಬಟಾಟೆಯನ್ನು ಎಷ್ಟು ದ್ವೇಷಿಸಿದರು ಎಂದರೆ ಬಟಾಟೆಯನ್ನು ಹೊರದಬ್ಬಲು ಒಂದು ಜನ ವೇದಿಕೆಯೇ ಸೃಷ್ಟಿಯಾಯಿತು. ಅದರ ಹೆಸರು ಗೊತ್ತಾ Society for Prevention of Unwholesome Diet ಅಂತ. ಸ್ಪಡ್ ಅಂದ್ರೆ ಏನು ಗೊತ್ತಾ
“ಅಷ್ಟು ಗೊತ್ತಿಲ್ವ ನಂಗೆ ಬಟಾಟೆ”
“ಹೂಂ. ಸ್ಲ್ಯಾಂಗ್. spud ಅನ್ನುವ ಶಬ್ದ ಹುಟ್ಟಿದ್ದು Society for Prevention of Unwholesome Diet.  ಅನ್ನೋದರಲ್ಲಿರುವ ನಾಲ್ಕು  ಶಬ್ದಗಳ ಮೊದಲ ಅಕ್ಷರದಿಂದ”
“ಹೌದಾ ನಿನ್ನ ಜ್ಞಾನ ನಿಜವಾಗಿಯೂ ಅದ್ಭುತವೇ” ಎಂದಳು ಎಲಿಜ಼ಬೆತ್.
ಅವಳ ಪ್ರತಿಕ್ರಿಯೆಯ ನಿರೀಕ್ಷೆಯಲ್ಲಿಲ್ಲದ ಮೈಕೆಲ್ ನೋಟ್ ಬುಕ್ಕಿನಲ್ಲಿ ಏನೋ ಚಿತ್ರ ಬರೆಯತೊಡಗಿದ.
ಅಷ್ಟರಲ್ಲಿ ಬಾಗಿಲಲ್ಲಿ ರೀಬೋ ಕಾಣಿಸಿಕೊಂಡ.
“ಏನು ಆಗ್ಲೇ ಬಂದ್ರಾ”
“ಹೌದು”
“ಮತ್ತೆ ಇಷ್ಟು ಹೊತ್ತು ಸುಮ್ಮನೇ ನಿಂತಿದ್ರಾ”
“ಹೂಂ. ನೀನು ಕಾಗದದಲ್ಲಿ ಏನೋ ಗೀಚ್ತಾ ಇದ್ದೆಯಲ್ಲಾ. ನೋಡ್ತಾ ನಿಂತಿದ್ದೆ. ಅಲ್ಲಾ, ನೀನು ಗೀಚ್ತಾ ಇರೋದು ಏನು ಇದು ಏನು ಉಪಯೋಗಕ್ಕೆ ಬರುತ್ತೆ”
“ಬೈಂಡಿಂಗಿಗೆ ಬರೋ ಪುಸ್ತಕಗಳಲ್ಲಿ ಕೆಲವು ನಂಗೆ ತುಂಬಾ ಇಷ್ಟವಾಗುತ್ತೆ. ಆದ್ರೆ ಅವು ಇಲ್ಲೇ ಇರುವುದಿಲ್ಲ. ವಾಪಾಸು ಕೊಡ್ಬೇಕಾಗುತ್ತೆ. ಆದ್ದರಿಂದ ನನಗೆ ಬೇಕಾದ್ದನ್ನ ಕಾಪಿ ಮಾಡಿಟ್ಟುಕೊಳ್ತೀನಿ. ಸ್ವಲ್ಪ ಕಷ್ಟದ ಕೆಲಸ. ಆದ್ರೆ ಬರೆದಿಟ್ಟುಕೊಂಡಿರೋದು ಉಪಯೋಗಕ್ಕೆ ಬರುತ್ತೆ” ಎಂದು ಮೈಕೆಲ್ ರೀಬೋಗೆ ಬೆಂಜಮಿನ್ ಫ್ರಾಂಕ್ಲಿನನ ಪ್ರಯೋಗಗಳ ಚಿತ್ರಗಳನ್ನ ತೋರಿಸಿದ.
ರೀಬೋ ಪುಸ್ತಕವನ್ನು ಬೆಳಕಿಗೆ ಹಿಡಿದು ಪರಾಂಬರಿಸಿ, “ಮೈಕೆಲ್, ನಿನ್ನ ಉತ್ಸಾಹದ ಮೇಲೆ ತಣ್ಣೀರೆರಚುವುದು ನನಗೆ ಇಷ್ಟವಿಲ್ಲ. ಆದರೆ ನೀನು ಬರೆದಿರುವುದನ್ನು ನೋಡು. ನಿನ್ನ ಡ್ರಾಯಿಂಗಿನಲ್ಲಿ ಎರಡು ವಸ್ತುಗಳ ನಡುವಿನ ದೂರ ಗೊತ್ತಾಗುವುದಿಲ್ಲ. ಈ ತಂತಿಗಳನ್ನು ನೋಡು. ಇದು ಎರಡು ಕೊನೆಯಲ್ಲಿಯೂ ಒಂದೇ ರೀತಿ ದಪ್ಪಗಿರುವಂತೆ ಚಿತ್ರಿಸಿದ್ದೀಯೆ. ಇದು ಸರಿಯಲ್ಲ. ಮತ್ತೆ ನೋಡು ಇಂಗ್ಲಿಷಿನಲ್ಲಿ ಪ್ರತಿ ವಾಕ್ಯದ ಮೊದಲ ಶಬ್ದದ ಮೊದಲ ಅಕ್ಷರ ಕ್ಯಾಪಿಟಲ್ ಆಗಿರಬೇಕು, ವಾಕ್ಯದ ಕೊನೆಗೆ ವಿರಾಮ ಚಿಹ್ನೆ ಇರಬೇಕು ಎಂದು ನಿನಗೆ ಗೊತ್ತಿಲ್ವ”
“ನನಗೆ ಯಾರೂ ಕಲಿಸಿಲ್ಲ” ಕುಗ್ಗಿಹೋದ ಮೈಕೆಲನ ದನಿಯಲ್ಲಿ ವಿಷಾದವಿತ್ತು.
ಮೈಕೆಲನ ಬರೆಹದಲ್ಲಿದ್ದ ಅಕ್ಷರ ತಪ್ಪುಗಳನ್ನು, ಭಾಷಾ ಪ್ರಯೋಗದ ತಪ್ಪುಗಳನ್ನು, ವ್ಯಾಕರಣದ ಕುರಿತಾದ ಅಜ್ಞಾನವನ್ನು ರೀಬೋ ಒಂದೊಂದಾಗಿ ತೋರಿಸುತ್ತಾ ಹೋದ. ಪುಸ್ತಕದಿಂದ ಕಾಪಿ ಮಾಡುವಾಗಲೂ ಇಷ್ಟೊಂದು ತಪ್ಪುಗಳು ಆಗುತ್ತವಲ್ಲ ಎಂದು ರೀಬೋ ಆಶ್ಚರ್ಯ ವ್ಯಕ್ತಪಡಿಸಿದ. ಮೈಕೆಲನ ಕಣ್ಣುಗಳಲ್ಲಿ ಕಣ್ಣೀರು ತುಂಬಿಕೊಂಡಿತು.
“ನಾನು ಶಾಲೆ ಬಿಟ್ಟಾಗ ತುಂಬಾ ಚಿಕ್ಕವನಿದ್ದೆ” ಮೈಕೆಲನ ಸ್ವರ ಗದ್ಗದವಾಗಿತ್ತು.
“ಬೇಸರ ಮಾಡ್ಬೇಡ ಮೈಕೆಲ್. ನನ್ನಾಕೆಗೆ ನಿನ್ನ ಮೇಲೆ ತುಂಬಾ ಪ್ರೀತಿಯಿದೆ. ನೀನು ನನಗೆ ಮಗನ ಹಾಗೆ. ನೀನು ಶ್ರೇಷ್ಟ ಬುಕ್ ಬೈಂಡರ್ ಆಗುತ್ತಿ” ಎಂದು ಸಂತೈಸಿದ ರೀಬೋ.
ಮೈಕೆಲ್ ಬಳಿ ಒಂದು ವ್ಯಾಕರಣ ಪುಸ್ತವಿತ್ತು. ವಿಜ್ಞಾನದ ಮೇಲಿನ ಗಾಢವಾದ ಆಸಕ್ತಿಯಿಂದ ಅವನು ಭಾಷೆಯ ಬಗ್ಗೆ ಯೋಚಿಸಿರಲೇ ಇಲ್ಲ.
ಅವನು ವ್ಯಾಕರಣ ಪುಸ್ತಕವನ್ನು ತೆಗೆದುಕೊಂಡು ಅದರಲ್ಲಿ ಏನೇನಿದೆ ಎಂದು ನೋಡಿದ. ನೋಡುತ್ತಾ ನೋಡುತ್ತಾ ಅವನಿಗೆ ತಲೆ ತಿರುಗುವಂತಾಯಿತು. ನೌನ್, ವರ್ಬ್, ಅಜೆಕ್ಟಿವ್, ಅಡ್ವರ್ಬ್, ಪ್ರಿಪೊಸಿಷನ್, ಟ್ರಾನ್ಸಿಟಿವ್, ಇನ್ಟ್ರಾನ್ಸಿಟಿವ್, ಸಿನ್ಟ್ಯಾಕ್ಸ್ ಎಂದು ಮುಂತಾಗಿ ವ್ಯಾಕರಣದ ಪ್ರತಿಯೊಂದು ಶಬ್ದವೂ ಅವನಿಗೆ ಯಾವುದೋ ಹೊಸ ಭಾಷೆಯ ಶಬ್ದಗಳಂತೆ ತೋರಿತು. ಯಾವುದು ಏನು ಹೇಗೆ ಎಂದು ಒಂದೂ ಅರ್ಥವಾಗಲಿಲ್ಲ. ವ್ಯಾಕರಣ ಪುಸ್ತಕ ಬೇರೆ ಬೇರೆ ಬಗೆಯ ಮೃಗಗಳನ್ನೆಲಾ ಒಂದೇ ಗೂಡಿನಲ್ಲಿ ಕೂಡಿಹಾಕಿದ ಮೃಗಾಲಯದಂತೆ ತೋರಿತು.
 
6.	ಜ್ಞಾನದಾಹ ಮತ್ತು ಭಾಷೆಯ ಕಷ್ಟ
ವೈಜ್ಞಾನಿಕ ವಿಷಯದ ಅಧ್ಯಯನ ಫ್ಯಾರಡೆಗೆ ಬಹಳ ಸುಲಭವಾಗಿ ತೋರಿತ್ತು. ಅದರಲ್ಲಿ ಮಾಡಬೇಕಾದ್ದು ಎಚ್ಚರದಿಂದ ಕೆಲವು ಪ್ರಯೋಗಗಳನ್ನು ಮತ್ತು ಅನಂತರ ಪ್ರಯೋಗದ ವಿವರ ಮತ್ತು ಫಲಿತಾಂಶವನ್ನು ಬರೆದಿಡುವುದು ಅಷ್ಟೆ. 1665ರಲ್ಲಿ ಐಸಾಕ್ ನ್ಯೂಟನ್ ಸೇಬು ಹಣ್ಣು ಮರದ ಮೇಲಿಂದ ಕೆಳಗೆ ಬೀಳುವುದನ್ನು ಕಂಡು ಮಾಡಿದ್ದು ಕೂಡ ಅಷ್ಟೆ. ಕೇವಲ ಹತ್ತೊಂಬತ್ತು ವರ್ಷದವನಾಗಿದ್ದಾಗ ಒಂದು ದಿನ ಪೈಸಾದ ಇಗರ್ಜಿಯ ಛಾವಣಿಯಿಂದ ತೂಗಾಡುತ್ತಿದ್ದ ದೀಪಗಳನ್ನು ನೋಡುತ್ತಾ ಗೆಲಿಲಿಯೋನ ತಲೆಯಲ್ಲಿ ಗಡಿಯಾರದ ಪೆಂಡ್ಯೂಲಮಿನ ಕಲ್ಪನೆ ಮೂಡಿತು. ಅನಂತರ ಅವನು ಒಂದು ಹತ್ತು ಪೌಂಡ್ ತೂಕದ ಗುಂಡುಕಲ್ಲನ್ನು ಮತ್ತು ಇನ್ನೊಂದು ಐದು ಪೌಂಡ್ ತೂಕದ ಗುಂಡುಕಲ್ಲನ್ನು ಮೇಲಿಂದ ಕೆಳಗೆ ಬೀಳಿಸಿ, ಎರಡೂ ಒಂದೇ ಹೊತ್ತಿನಲ್ಲಿ ನೆಲ ತಲಪಿದ್ದನ್ನು ಕಂಡು, ವಸ್ತುವಿನ ಭಾರದಲ್ಲಿ ಎಷ್ಟು ವ್ಯತ್ಯಾಸವಿದ್ದರೂ ಕೆಳಬೀಳುವ ವೇಗ ಒಂದೇ ಎಂದು ಕಂಡುಹಿಡಿದ. ವಸ್ತುಗಳ ಚಲನೆಯ ಮೊದಲ ತತ್ವವನ್ನು ನಿರೂಪಿಸಿದ ಗೆಲಿಲಿಯೋ ಅದಕ್ಕಾಗಿ ನಡೆಸಿದ ಪ್ರಯೋಗ ಅಷ್ಟೆ! ಜೋಸೆಫ್ ಪ್ರೀಸ್ಟ್ಲೀ ಆಮ್ಲಜನಕವನ್ನು ಕಂಡು ಹಿಡಿದ ಪ್ರಯೋಗ ಕೂಡ ಅಷ್ಟೇ ಸರಳವಾದ ಒಂದು ಪ್ರಯೋಗ.
ಮೊದಲ ಓದಿನಲ್ಲೇ ಮೈಕೆಲ್ ಫ್ಯಾರಡೆಗೆ ಗೆಲಿಲಿಯೋ, ನ್ಯೂಟನ್, ವೋಲ್ಟಾ, ಪ್ರೀಸ್ಟ್ಲೀ ಮುಂತಾದವರು ಮಾಡಿದ ಪ್ರಯೋಗಗಳು ಕಣ್ಣೆದುರೇ ನಡೆದಂತೆ ಸ್ಪಷ್ಟವಾಗಿ ಅರ್ಥವಾಯಿತು. ಆದರೆ ಅವರು ತಮ್ಮ ಪ್ರಯೋಗಳನ್ನು ವಿವರವಾಗಿ ಬರೆದಿರುವುದನ್ನು ಅವರ ಬರೆಹದ ಮೂಲಕ ಅರ್ಥ ಮಾಡಿಕೊಂಡು ಓದಲು ಹೊರಟಾಗ ಎಷ್ಟು ಬಾರಿ ಓದಿದರೂ ಎಲ್ಲವೂ ಕ್ಲಿಷ್ಟಕರವಾಗಿ ಕಾಣಿಸಿತು. ಇವರು ಮಾಡಿದ್ದೇನೋ ಬರೆದಿರುವುದೇನೋ ಎಂದುಕೊಳ್ಳುವಂತಾಯಿತು. ಅವರ ಪ್ರಯೋಗಕ್ರಿಯೆಗಳಿಂದ ಅವನು ಪಡೆದ ಸ್ಫೂರ್ತಿ ಉತ್ಸಾಹವೆಲ್ಲಾ ಅವರ ಬರೆಹ ತೊಡೆದುಹಾಕಿಂತೆ ತೋರಿತು. ಮರಳಿ ಯತ್ನವ ಮಾಡು ಎಂದು ತನಗೆ ತಾನೇ ಹೇಳಿಕೊಂಡು ಇದ್ದುದರಲ್ಲಿ ಸರಳ ಎಂದನಿಸಿದ ಗೆಲಿಲಿಯೋನ `ಎರಡು ವಿಜ್ಞಾನಗಳ ನಡುವಿನ ಸಂವಾದ’ ಎಂಬ ಪುಸ್ತಕವನ್ನು ಅರ್ಥ ಮಾಡಿಕೊಳ್ಳಲು ಯತ್ನಿಸುತ್ತಾ  ಮರಳಿ ಓದತೊಡಗಿದ. ಅದು ಕೂಡ ನ್ಯೂಟನನ `ಫಿಲೋಸಫಿಯಾ ನ್ಯಾಚುರಾಲಿಸ್ ಪ್ರಿನ್ಸಿಪಿಯಾ ಮ್ಯಾತಮ್ಯಾಟಿಕಾ’ದಷ್ಟೇ ಅಗ್ರಾಹ್ಯವಾಗಿ ತೋರಿತು. ಗೆಲಿಲಿಯೋನ `ಸಂವಾದ’ವನ್ನು ಹೇಗೋ ಓದಿ ಮುಗಿಸಿದಾಗ ಏನೊಂದೂ ಅರ್ಥವಾಗದ ಮೈಕೆಲ್ ವಿಚಾರಶೂನ್ಯನಾಗಿ ಕುಳಿತುಬಿಟ್ಟ. ಗೆಲಿಲಿಯೋನ ತೂಕದ ಕಲ್ಲುಗಳ ಪ್ರಯೋಗವನ್ನು ತಾನೇ ಮಾಡಿದಾಗ ಎಷ್ಟು ಖುಷಿಯಾಗಿತ್ತೋ ಅವನು ಅದರ ಬಗ್ಗೆ ಬರೆದುದನ್ನು ಓದಿದಾಗ ತಲೆ ಕೆಟ್ಟುಹೋದಂತಾಯಿತು! ಎಲ್ಲಾ ವೈಜ್ಞಾನಿಕ ಬರೆಹಗಳ ಮೇಲೂ ಸಿಟ್ಟು ಬಂತು.
ಈ ವಿಜ್ಞಾನಿಗಳ ಪೈಕಿ ಯಾರಾದರೂ ತನ್ನಂತೆ ಶಾಲೆ ಓದದೆ, ಭಾಷೆಯನ್ನು ಕಲಿಯದೆ ಕಷ್ಟಪಟ್ಟವರಿದ್ದಾರೆಯೆ, ಅಂಥವರಿದ್ದರೆ ಅವರಿಂದ ತನಗೆ ಸ್ಫೂರ್ತಿ ದೊರೆಯಬಹುದು ಎಂದು ಹುಡುಕಾಟ ನಡೆಸಿದ. ಅಲ್ಲಿಯೂ ಅವನಿಗೆ ದಾರಿ ಕಾಣದಾಯಿತು. ಕೆಲ ವರ್ಷಗಳ ಹಿಂದೆ ಸಿಡುಬಿಗೆ ವ್ಯಾಕ್ಸೀನ್ ಕಂಡುಹಿಡಿದ ಎಡ್ವರ್ಡ್ ಜೆನ್ನರ್ ಡಾಕ್ಟರಿಕೆ ಓದಿದ್ದ. ಐಸಾಕ್ ನ್ಯೂಟನ್ ಕೇಂಬ್ರಿಜ್ ವಿಶ್ವವಿದ್ಯಾಲಯದಲ್ಲಿ ಓದಿದ ಪ್ರತಿಭಾನ್ವಿತನಾಗಿದ್ದ. ಗೆಲಿಲಿಯೋ ಪೈಸಾ ವಿಶ್ವವಿದ್ಯಾಲಯದಲ್ಲಿ ಪ್ರಾಧ್ಯಾಪಕನಾಗಿದ್ದ. ವೋಲ್ಟಾ ಮತ್ತು ಗ್ಯಾಲ್ವನಿ ಕೂಡ ವಿಶ್ವವಿದ್ಯಾಲಯದ ಅಧ್ಯಾಪಕರಾಗಿದ್ದರು. ಹೆಚ್ಚಿನವರ ತಾಯಿ ತಂದೆ ಶ್ರೀಮಂತರಾಗಿದ್ದರು. ಕೆಲವು ವಿಜ್ಞಾನಿಗಳು ಪ್ರತಿಷ್ಠಿತ ಮನೆತನದವರು. ಕೆಲವರು ಉನ್ನತ ಮಟ್ಟದ ಉದ್ಯೋಗ ಅಥವಾ ವೃತ್ತಿಯಲ್ಲಿದ್ದವರು. ಈ ವಿಜ್ಞಾನಿಗಳ ವೃತ್ತಿ ಮತ್ತು ಕೆಲಸದ ಬಗ್ಗೆ ಓದಿದಾಗ ತನ್ನ ಮುಂದೆ ದಾರಿಯಿರಬೇಕಾದಲ್ಲಿ ಅಭೇದ್ಯವಾದ ಗೋಡೆಯೊಂದು ಎದ್ದು ನಿಂತಂತೆ ಭಾಸವಾಯಿತು ಮೈಕೆಲ್ ಫ್ಯಾರಡೆಗೆ.
ತಾನು ಶಾಲೆ ಓದಿಲ್ಲ. ಕೆಲಸ ಪುಸ್ತಕದಂಗಡಿಯಲ್ಲಿ ಬುಕ್ ಬೈಂಡಿಂಗ್. ತಂದೆ ಕಾಯಿಲೆಯಿಂದ ನರಳುತ್ತಿರುವ ಬಡ ಕಮ್ಮಾರ! ಎಂದು ತೀರಾ ಅಧೀರನಾದರೂ ಮೈಕೆಲ್ ತನ್ನ ಹುಡುಕಾಟ ನಿಲ್ಲಿಸಲಿಲ್ಲ.
ಬೆಂಜಮಿನ್ ಫ್ರಾಂಕ್ಲಿನ್ ಹೆಚ್ಚು ಓದಿರಲಿಲ್ಲ ಎಂದು ಪತ್ತೆ ಮಾಡಿದ ಮೈಕೆಲ್ ಆಗ ಯುರೋಪಿನ ಉದ್ದಗಲದಲ್ಲಿ ಮನೆ ಮಾತಾಗಿರುವ ಹಂಫ್ರೀ ಡೇವಿ ತನ್ನಂತೆಯೇ ಯಾರ ಬಳಿಯೋ ಅನನುಭವಿ ಅಪ್ರೆಂಟಿಸ್ ಆಗಿ ಕೆಲಸ ಮಾಡುತ್ತಿದ್ದ ಎಂದು ಕಂಡುಕೊಂಡ.
ಏನಿದ್ದರೂ ಬುಕ್ ಬೈಂಡಿಂಗ್ ಬಿಟ್ಟು ಅದರಾಚೆಗಿನ ವಿಜ್ಞಾನ ಲೋಕವನ್ನು ಪ್ರವೇಶಿಸುವುದು ಕನಸು ಮಾತ್ರ ಎಂದುಕೊಂಡ ಮೈಕೆಲ್.
ಪ್ಯಾರಿಸಿನಲ್ಲಿದ್ದ ಮ್ಯಾಸ್ಕಿಯರ್ ಎಂಬ ಪೈಂಟರ್ ರೀಬೋನ ನೆರೆಮನೆಯಲ್ಲಿ ವಾಸಿಸಲು ಬಂದ. “ನೀನು ಆತನಿಂದ ಪ್ರಮಾಣ ಮತ್ತು ಸ್ಥಾನ ರೇಖಾ ದೃಷ್ಟಿ (Perspective)ನ್ನು ಕಲಿಯಬಹುದು. ಆ ಮೂಲಕ ನಿನ್ನ ರೇಖಾಚಿತ್ರಗಳನ್ನು ತಿದ್ದಿಕೊಳ್ಳಬಹುದು” ಎಂದ ರೀಬೋ. ಈ ಸುದ್ದಿ ತನ್ನೆದುರು ಎದ್ದುನಿಂತಿದ್ದ ಗೋಡೆಯಲ್ಲಿ ಬೆಳಕು ತರುವ ಒಂದು ಚಿಕ್ಕ ಬಿರುಕುಂಟು ಮಾಡಿದಂತೆ ತೋರಿತು ಮೇಕೆಲಿಗೆ.
ಮ್ಯಾಸ್ಕಿಯರ್ ಮೈಕೆಲಿಗೆ ರೇಖಾ ಚಿತ್ರದ ನಿಯಮಗಳನ್ನು ಕಲಿಸುವುದರೊಂದಿಗೆ ಟೈಲರ್ ಎಂಬಾತ ಬರೆದ ಪರ್ಸ್ಪೆಕ್ಟಿವ್ ಎಂಬ ಪುಸ್ತಕವನ್ನು ಕೊಟ್ಟು, “ಇದನ್ನು ಅಭ್ಯಾಸ ಮಾಡು. ಹೆಚ್ಚು ತಿಳಿದುಕೊಳ್ಳಬೇಕೆನಿಸಿದರೆ ನನ್ನ ಬಳಿ ಬಾ” ಎಂದ. ಅಭೇದ್ಯವಾಗಿದ್ದ ಗೋಡೆಯಲ್ಲಿ ಬರೀ ಬೆಳಕಲ್ಲ, ದೇವರೇ ಕಾಣಿಸಿಕೊಂಡಂತೆ ತೋರಿತು.
ಮ್ಯಾಸ್ಕಿಯರ್ ಕೊಟ್ಟ ಪುಸ್ತಕದ ಅಕ್ಷರ ಅಕ್ಷರವನ್ನೂ ಮೈಕೆಲ್ ಓದಿದ. ಅದರಲ್ಲಿರುವ ಎಲ್ಲಾ ರೇಖಾಚಿತ್ರಗಳನ್ನೂ ಕಾಪಿ ಮಾಡಿದ. ಇದೇ ಕಾಲದಲ್ಲಿ ಮಾರ್ಸೆಟ್ ಎಂಬಾಕೆ ಬರೆದ `ರಸಾಯನ ವಿಜ್ಞಾನ ಸಂವಾದ’ ಎನ್ನುವ ಪುಸ್ತಕ ಮೈಕೆಲ್ ಫ್ಯಾರಡೆಯ ಕಣ್ಣಿಗೆ ಬಿತ್ತು. “ನಿಸರ್ಗದಲ್ಲಿ ಜರಗುವ ಅತ್ಯಂತ ವಿಸ್ಮಯಕರವಾದ ಮತ್ತು ಕುತೂಹಲಕರವಾದ ಎಲ್ಲಾ ಸಂಭವಗಳ ಹಿಂದೆ ಇರುವುದು ರಾಸಾಯನಿಕ ಶಕ್ತಿ” ಎಂದು ಆ ಪುಸ್ತಕ ಹೇಳುತ್ತಿತ್ತು. ಹಂಫ್ರೀ ಡೇವಿಯ ವೈಜ್ಞಾನಿಕ ಪ್ರಯೋಗ ಮತ್ತು ಉಪನ್ಯಾಸಗಳಲ್ಲಿ ಆಕರ್ಷಿತರಾಗಿದ್ದ ಆ ಕಾಲದ ಒಂದಷ್ಟು ಯುರೋಪಿಯನರು ಮಾರ್ಸೆಟಳ `ರಸಾಯನ ವಿಜ್ಞಾನ ಸಂವಾದ’ದಲ್ಲಿ  ವಿಶೇಷವಾಗಿ ಆಸಕ್ತರಾಗಿದ್ದರು.
ಆ ತನಕ ಮೈಕೆಲ್ ಫ್ಯಾರಡೆಯ ಪ್ರಯೋಗಗಳೆಲ್ಲವೂ ಇಲೆಕ್ಟ್ರಿಸಿಟಿಯ ಕುರಿತಾಗಿತ್ತು. ಮಾರ್ಸೆಟಳ ಗ್ರಂಥವನ್ನು ಓದಿದ ನಂತರ ಅವನು ರಸಾಯನ ವಿಜ್ಞಾನದ ವಿದ್ಯಾರ್ಥಿಯಾಗಿ ಅದರ ವ್ಯಾಸಂಗದಲ್ಲಿ ತೊಡಗಿದ. ಯಾವುದನ್ನೂ ಸ್ವತಃ ಕಂಡುಕೊಂಡ ನಂತರವೇ ಅದರ ಸಾತ್ಯತೆಯನ್ನು ಸ್ವೀಕರಿಸುವ ಮನೋಧರ್ಮದ ಫ್ಯಾರಡೆ ರಸಾಯನ ವಿಜ್ಞಾನ ಸಂಬಂಧ ಪ್ರಯೋಗಗಳಿಗಾಗಿ ತನ್ನಲ್ಲಿರುವ ಅಲ್ಪ ಮೊತ್ತದಿಂದ ಪರಿಕರಗಳನ್ನು ಸಂಗ್ರಹಿಸಲಾರಂಭಿಸಿದ. ಫೆಬ್ರವರಿ 1810ರಲ್ಲಿ ಜಾನ್ ಟಾಟೆಮ್ ಎಂಬ ವಿಜ್ಞಾನಿ ತನ್ನ ಮನೆಯಲ್ಲಿ ರಸಾಯನ ವಿಜ್ಞಾನ ವಿಷಯದಲ್ಲಿ ವಾರಕ್ಕೆ ಒಂದು ದಿನ ಉಪನ್ಯಾಸವನ್ನು ಕೊಡಲಾರಾಂಭಿಸಿದ. ಆ ಉಪನ್ಯಾಸ ನಡೆಯುತ್ತಿದ್ದುದು ಪ್ರತಿ ಬುಧವಾರ ಫ್ಯಾರಡೆಯ ಬಿಡುವೇಳೆಯ ದಿನ. 1808ರಲ್ಲಿ ಕೆಲವು ಯುವಕರಿಂದ ಆರಂಭವಾದ ಸಿಟಿ ಫಿಲೊಸೋಫಿಕಲ್ ಸೊಸೈಟಿ ಈ ಕಾರ್ಯಕ್ರಮವನ್ನು ಏರ್ಪಡಿಸಿತ್ತು. ಜಾನ್ ಟಾಟೆಮ್ ಈ ಸಂಸ್ಥೆಯ ಕೇಂದ್ರ ಶಕ್ತಿ ಎಂದು ಮೈಕೆಲಿಗೆ ತಿಳಿದಿತ್ತು. ಆತನ ಎಲ್ಲಾ ಉಪನ್ಯಾಸಗಳನ್ನೂ ಕೇಳುವ ಉತ್ಸಾಹದಲ್ಲಿ ಆತನಿದ್ದ. ಆದರೆ ಪ್ರತಿ ಉಪನ್ಯಾಸಕ್ಕೆ ಒಂದು ಶಿಲಿಂಗ್ ಶುಲ್ಕ ತೆರಬೇಕಾಗಿತ್ತು. ಕೈಯಲ್ಲಿ ಹಣವಿಲ್ಲದೆ ಇಷ್ಟು ಒಳ್ಳೆಯ ಅವಕಾಶವನ್ನು ಕಳೆದುಕೊಳ್ಳಬೇಲ್ಲ ಎಂದು ಫ್ಯಾರಡೆ ಚಿಂತಿಸುತ್ತಿರುವಾಗ ಅಣ್ಣ ರಾಬರ್ಟ್ ಹನ್ನೆರಡು ಉಪನ್ಯಾಸಗಳನ್ನು ಕೇಳಲು ಬೇಕಾದ ಹಣ ಕೊಟ್ಟ. ನೋಟ್ಸ್ ಮಾಡಿಕೊಳ್ಳಲು ಒಂದಷ್ಟು ಕಾಗದದ ಹಾಳೆಗಳ ಕಂತೆಯನ್ನೇ ಎತ್ತಿಕೊಂಡು ಫೆಬ್ರವರಿ ತಿಂಗಳ ಇರುಳಿನ ಚಳಿಯಲ್ಲಿ ನಡುಗುತ್ತಾ ಫ್ಯಾರಡೆ ಟಾಟೆಮ್ನ ಉಪನ್ಯಾಸ ಕೇಳಲು ಹೋದ.
ಸಿಟಿ ಫಿಲೊಸೋಫಿಕಲ್ ಸೊಸೈಟಿಯ ಒಂದಷ್ಟು ಸದಸ್ಯರು ಮೈಕಲ್ ಫ್ಯಾರಡೆಯ ಪರಿಚಯ ಮಾಡಿಕೊಂಡರು. ಅವರಲ್ಲಿ ಕೆಲವು ಲೇಖಕರು ಮತ್ತು ಬುದ್ಧಿಜೀವಿಗಳೂ ಇದ್ದರು. ಅವರ ಮಾತುಗಳನ್ನು ಕೇಳಿದಾಗ ಎಲ್ಲರೂ ತನ್ನ ಬುದ್ಧಿಶಕ್ತಿಗೆ ನಿಲುಕಲಾರದ ಎತ್ತರದಲ್ಲಿರುವಂತೆ ತೋರಿತು ಫ್ಯಾರಡೆಗೆ. ಎಲ್ಲರೂ ಬಹಳ ಓದಿಕೊಂಡವರಂತೆ ತೋರಿದರು. ಅವರ ಭಾಷೆ, ವಿಚಾರ ಎಲ್ಲವೂ ತನ್ನ ಗ್ರಹಣ ಶಕ್ತಿಗೆ ಮೀರಿದ್ದು ಎಂದನಿಸಿತು.
ಫ್ಯಾರಡೆ ಗಂಭಿರವಾಗಿ ಆಲೋಚಿಸಿದ. ಇದು ಒಂದು ದೊಡ್ಡ ಸವಾಲು, ಆದರೆ ಇದನ್ನು ಎದುರಿಸಲೇ ಬೇಕು ಎಂದು ನಿರ್ಧರಿಸಿದ. ಇವರೆಲ್ಲರೂ ಇಷ್ಟು ಅರಿವನ್ನು ಸಂಪಾದಿಸಲು ಎಷ್ಟು ಕೆಲಸ ಮಾಡಿರಬಹುದೋ ಅದರ ದುಪ್ಪಟ್ಟು ಕೆಲಸ ನಾನು ಮಾಡಬೇಕು’ ಎಂದು ತನಗೆ ತಾನೇ ಹೇಳಿಕೊಂಡ. ತಾನು ಆಲಿಸಿದ್ದನ್ನೆಲ್ಲ ದಾಖಲಿಸಿಕೊಳ್ಳಲು ನಿರ್ಧರಿಸಿದ. ತನ್ನ ಕೆಲಸದ ಬಗ್ಗೆ ಫ್ಯಾರಡೆಯೇ ಬರೆದಿರುವಂತೆ,   “ನಾನು ಕಾಗದದ ಹಾಳೆಗಳನ್ನು ಜೋಡಿಸಿ ಪಿನ್ನು ಹಾಕಿ ಪುಸ್ತಕದಂತೆ ಮಾಡಿಕೊಂಡೆ. ಅತ್ಯಂತ ಮುಂದಿನ ಸಾಲಿನಲ್ಲಿ ಕುಳಿತು, ನನ್ನ ಹ್ಯಾಟನ್ನು ಮೊಣಕಾಲ ಮೇಲಿರಿಸಿಕೊಂಡು ಟಾಟೆಮೆ ಹೇಳುತ್ತಿದ್ದುದರಲ್ಲಿ ಮುಖ್ಯವಾದುದನ್ನೆಲ್ಲ ಬರೆದುಕೊಂಡೆ. ಉಪನ್ಯಾಸದ ಮುಗಿದ ಕೂಡಲೇ ನೇರವಾಗಿ ಮನೆಗೆ ಹೋಗಿ ಬರೆದುದನ್ನು ಆಧಾರವಾಗಿಟ್ಟುಕೊಂಡು ಅದನ್ನೇ ಪುನಃ ರಚಿಸಿ ಬರೆದೆ. ಅದನ್ನು ಮತ್ತೆ ಓದಿದಾಗ ನಾನು ಬರೆದುದರ ಜೊತೆಗೆ ಕೇಳಿಸಿಕೊಂಡದ್ದು ಕೂಡ ಸೇರಿ ಪ್ರಯೋಗದ ಕೇಂದ್ರ ಬಿಂದು ಮತ್ತು ಇಡೀ ಉಪನ್ಯಾಸದ ಮುಖ್ಯ ವಿಚಾರ ನನ್ನ ನೆನಪಿನಲ್ಲಿ ದಾಖಲಾಯಿತು. ನಾನು ನಿರ್ಮಿಸಿಕೊಂಡ ಬರವಣಿಗೆಯ ಮತ್ತು ಚಿಂತನೆಯ ಚೌಕಟ್ಟಿನಿಂದ ಹೆಚ್ಚೇನೂ ಹೊರಗೆ ಉಳಿಯಲಿಲ್ಲ ಎಂದು ಸಮಾಧಾನವಾಯಿತು. ಅನಂತರ ಅದನ್ನು ನೆನಪಿನಿಂದ ಬರೆಯತೊಡಗಿದಾಗ ಅದು ಟಾಟೆಮ್ನ ಭಾಷೆಯಲ್ಲಿ ಇಲ್ಲದೆ ನನ್ನ ಭಾಷೆಯಲ್ಲಿಯೇ ಮೂಡಿಬರತೊಡಗಿತು”
ಬರವಣಿಗೆಯ ಜೊತೆಯಲ್ಲಿಯೇ ಮೈಕೆಲ್ ಪ್ರಯೋಗದ ರೇಖಾಚಿತ್ರಗಳನ್ನು ಕೂಡ ಮಾಡಿಕೊಂಡ. ತನ್ನ ಬಳಿ ಇರುವ ಪ್ರಯೋಗದ ಸಲಕರಣೆಗಳನ್ನು ಬಳಸಿ  ಪ್ರಯೋಗಗಳನ್ನು ಮಾಡಿದ.  ಟಾಟೆಮನ ಉಪನ್ಯಾಸಗಳನ್ನು ಕೇಳುತ್ತಾ ಫ್ಯಾರಡೆಯ ಜ್ಞಾನದಾಹ ಹೆಚ್ಚು ಹೆಚ್ಚು ತೀವ್ರವಾಯಿತು. ಕೆಲವೊಮ್ಮೆ ಉಪನ್ಯಾಸ ಅವನಿಗೆ ಚೆನ್ನಾಗಿ ಗೊತ್ತಿದ್ದ ವಿಯದ ಕುರಿತೇ ಆಗಿದ್ದರೂ ಅವನು ಅದನ್ನು ಬರೆದುಕೊಳ್ಳುತ್ತಿದ್ದ. ಪ್ರಯೋಗವವನ್ನು ಕೂಡ ಮಾಡಿ ನೋಡುತ್ತಿದ್ದ. ಉಪನ್ಯಾಸಮಾಲೆ ಕೊನೆಗೊಂಡಾಗಲಷ್ಟೇ ಅವನು ಕಂಡುಕೊಂಡದ್ದು ಟಾಟೆಮ್ ಮಂಡಿಸಿದ ಕೆಲವು ವಾದಗಳು ತನಗೆ ಒಪ್ಪಿತವಲ್ಲ ಎಂಬುದನ್ನು. ಮುಖ್ಯವಾಗಿ ಟಾಟೆಮನ `ಮೆಕಾನಿಕ್ಸ್’ ಎಂಬ ಉಪನ್ಯಾಸದ ಕುರಿತಾಗಿ ಮೈಕೆಲ್ ಈ ರೀತಿ ಟಿಪ್ಪಣಿ ಬರೆದ `ಮೆಕಾನಿಕ್ಸ್’ ಕುರಿತು ನಾನು ಟಾಟೆಮನ ವಾದಕ್ಕಿಂತ ಭಿನ್ನವಾದ ನನ್ನದೇ ವಾದವನ್ನು ಮಂಡಿಸಬೇಕಾಗಿದೆ. ಟಾಟೆಮ್ ಮೊದಲಾಗಿ ರಾಟೆ, ಚಕ್ರ ಮತ್ತು ಅಚ್ಚು, ಮತ್ತು ಕೊನೆಯಲ್ಲಿ ಸನ್ನೆಯ ಬಗ್ಗೆ ಹೇಳಿದ. ಸರಳವಾಗಿರುವ ಸನ್ನೆಯ ತತ್ವವನ್ನು ವಿವರಿಸಿದ ಬಳಿಕ ರಾಟೆ, ಚಕ್ರ ಮತ್ತು ಅಚ್ಚಿನ ತತ್ವಗಳನ್ನು ಸಂಯುಕ್ತವಾಗಿ ಹೇಳಬೇಕು ಎನ್ನುವುದು ನನ್ನ ಅಭಿಪ್ರಾಯ”
 
ಫ್ಯಾರಡೆಯ ಸ್ವಂತ ವೈಜ್ಞಾನಿಕ ಚಿಂತನಾ ವಿಧಾನ ಒಂದು ನಿರ್ದಿಷ್ಟ ದಿಸೆಯಲ್ಲಿ ಹೆಚ್ಚು ಜೆಚ್ಚು ಸ್ಪಷ್ಟವಾಗಿ ರೂಪುಗೊಳ್ಳತೊಡಗಿತು. ಹಾಗಿದ್ದರೂ ಅವನಿಗೆ ತಾನು ಬರೆಯುತ್ತಿದ್ದ ಇಂಗ್ಲಿಷಿನ ಬಗ್ಗೆ ಆತ್ಮವಿಶ್ವಾಸ ಬೆಳೆಯಲಿಲ್ಲ. ಟಾಟೆಮನ ಉಪನ್ಯಾಸ ಮಾಲೆ ಕೊನೆಗೊಂಡಾಗ ಅವನು ಟಾಟೆಮನ್ನು ಸಂಧಿಸಿ ಬರವಣಿಗೆಯಲ್ಲಿ ತನಗಿರುವ ಭಾಷಾ ಸಮಸ್ಯೆಯ ಬಗ್ಗೆ ಹೇಳಿದ.
“ನೀನು ಯಾಕೆ ಎಡ್ವರ್ಡ್ ಮ್ಯಾಗ್ರತನ್ನು ಕೇಳಬಾರದು” ಟಾಟೆಮ್ ಹೇಳಿದ. “ಆತ ನನಗೆ ಸಹಾಯ ಮಾಡಬಹುದೆ”
“ಖಂಡಿತವಾಗಿ. ಮ್ಯಾಗ್ರತ್ ದೊಡ್ಡ ಮನಸ್ಸಿನ ವ್ಯಕ್ತಿ. ಯಾರೂ ಅವನ ದೃಷ್ಟಿಯಲ್ಲಿ ಸಣ್ಣವರಲ್ಲ. ನಿನ್ನ ಮನಸ್ಸಾದರೋ ಸ್ಪಾಂಜಿನಂಥದು. ಬಹುಶಃ ಮ್ಯಾಗ್ರತ್ ನಿನ್ನಿಂದ ತಿಳಿದುಕೊಳ್ಳುವಂಥದು ಕೂಡ ಇರಬಹದು”
ಈ ಮಾತು ಫ್ಯಾರಡೆಯಲ್ಲಿ ಒಂದಷ್ಟು ಆತ್ಮವಿಶ್ವಾಸವನ್ನು ತುಂಬಿತು.
ಮ್ಯಾಗ್ರತ್ ಪ್ರತಿ ವಾರ ಎರಡು ಗಂಟೆಯನ್ನು ಫ್ಯಾರಡೆಗೆ ಮೀಸಲಿಡಲು ಒಪ್ಪಿದ. ಕೆಲವೇ ದಿನಗಳಲ್ಲಿ ಅವರ ವಿಚಾರ ವಿನಿಮಯ ಕಾರ್ಯಕ್ರಮದಲ್ಲಿ ಇತರರೂ ಪಾಲುಗೊಳ್ಳತೊಡಗಿದರು. ಅದು ಸುಮಾರು ಆರು ಮಂದಿಯ ಒಂದು ಕೂಟವಾಯಿತು. ತಮ್ಮ ಸ್ವಂತ ಅಭಿಪ್ರಾಯಗಳು, ವಿಮರ್ಶೆ ಮತ್ತು ಟೀಕೆ ಏನೇ ಆಗಿದ್ದರೂ ತಾವು ಯಾವತ್ತೂ ಈ ಕೂಟದಿಂದ ಹೊರಬೀಳುವುದಿಲ್ಲ ಎನ್ನುವುದು ಅವರೆಲ್ಲರ ನಿರ್ಧಾರವಾಗಿತ್ತು. ಈ ಪರಸ್ಪರ ಜ್ಞಾನ ಹಂಚಿಕೆಯ ಒಪ್ಪಂದದ ವ್ಯಾಸಂಗವು ಏಳು ವರ್ಷ ನಡೆಯಿತು!
 
`ಮನಸ್ಸಿನ ಅಭಿವೃದ್ಧಿ’ (Improvement of the Mind) ಎಂಬ ಐಸಾಕ್ ನ್ಯೂಟನನ ಪುಸ್ತಕದ ಹೊಸ ಆವೃತ್ತಿಯೊಂದು ಆಕಸ್ಮಿಕವಾಗಿ ಮೈಕೆಲ್ ಫ್ಯಾರಡೆಗೆ ಸಿಕ್ಕಿತು. ಬುಕ್ ಬೈಂಡಿಂಗ್ ಕೆಲಸ ಎಡೆಯಲ್ಲಿ ನ್ಯೂಟನನ ಬರಹದ ಮೇಲೆ ಕಣ್ಣು ಹರಿಸಿದ ಫ್ಯಾರಡೆಗೆ ಅದು ತನ್ನಂಥ ಯುವಕರನ್ನು ಮನಸ್ಸಿನಲ್ಲಿರಿಸಿಕೊಂಡು ಬರೆದ ಪುಸ್ತಕ ಎಂದನಿಸಿತು. `ಒಂದು ಉತ್ತಮವಾದ ಗ್ರಂಥಾಲಯ ಮತ್ತು ವಿಶಾಲವಾದ ನೆನಪು ಶಕ್ತಿ ಮನಸ್ಸಿನ ಅಭಿವೃದ್ಧಿಗೆ ಅತಿ ಮುಖ್ಯ. ನಮ್ಮ ಕಲಿಕೆ ಎನ್ನುವುದು ನಮ್ಮ ಚಿಂತನಾಶಕ್ತಿಯನ್ನು ಬಳಸಿಕೊಳ್ಳದೆ, ಕೇವಲ ಓದಿನಿಂದ ಅಥವಾ ಮಾತಿನಿಂದ ಸಿಕ್ಕಿದ ಇತರರ ಅಭಿಪ್ರಾಯಗಳನ್ನು ಮನಸ್ಸಿನಲ್ಲಿ ಕೂಡಿ ಹಾಕಿಕೊಳ್ಳುವುದು ಎಂದಾದರೆ, ನಿಮ್ಮ ಮನಸ್ಸು ನಿಮ್ಮ ಮುಂದೆ ಇರುವ ಪುಸ್ತಕದ ಕಪಾಟಿಗಿಂತ ಏನೇನೂ ಭಿನ್ನವಲ್ಲ. ವಿಜ್ಞಾನ ಜ್ಞಾನ ಅಂದರೆ ವಿಜ್ಞಾನದ ಕುರಿತಾದ ಮಾಹಿತಿಯ ಸಂಗ್ರಹ ಅಲ್ಲ’ ಎಂಬ ವಾಕ್ಯವನ್ನು ಓದಿದಾಗ ಸಿಟಿ ಫಿಲಸೋಫಿಕಲ್ ಸೊಸೈಟಿಯಲ್ಲಿ ಸೇರುತ್ತಿದ್ದ ತನ್ನ ಮಿತ್ರರಲ್ಲಿ ಬಹಳ ಮಂದಿಯ ಆಸಕ್ತಿ  ವಿಜ್ಞಾನದ ಕುರಿತಾದ ಮಾಹಿತಿಗೆ  ಸೀಮಿತವಾಗಿತ್ತು ಎಂದನಿಸಿತು.
ಕೇವಲ ಓದುವುದರಿಂದ, ವಿಜ್ಞಾನದ ಮಾಹಿತಿ ಸಂಗ್ರಹದಿಂದ ಪ್ರಯೋಜನವಿಲ್ಲ ಎಂದು ಮೈಕೆಲ್ ಫ್ಯಾರಡೆ ಅರ್ಥ ಮಾಡಿಕೊಂಡ. ನಿಜವಾಗ ವೈಜ್ಞಾನಿಕ ಚಿಂತಕ ಈಗಾಗಲೇ ವೈಜ್ಞಾನಿಕ ಎಂದು ದಾಖಲಾಗಿರುವ ವಿಜ್ಞಾನದ ಸೀಮೆಯನ್ನು ದಾಟಬೇಕು, ಆಗ ಕೆಲವು ವಿಚಾರಗಳನ್ನು ಧಿಕ್ಕರಿಸಿ ಮುಂದೆ ಹೋಗಬೇಕಾದ ಅಗತ್ಯ ಕೂಡ ಉಂಟಾದೀತು ಎಂದನಿಸಿತು. ಇಷ್ಟರಲ್ಲೇ ಅವನು ಮನಸ್ಸಿಟ್ಟು ಆಲಿಸಿದ ಟಾಟೆಮನ ಉಪನ್ಯಾಸಗಳನ್ನು ಮನದಲ್ಲಿ ಮಥಿಸಿ ಅದಕ್ಕೆ ವಿರುದ್ಧವಾಗಿ ಯೋಚಿಸತೊಡಗಿದ್ದ. ಟಾಟೆಮ್ ವಿದ್ಯುತ್ತಿನ ಬಗ್ಗೆ ಬೆಂಜಮಿನ್ ಫ್ರಾಕ್ಲಿನನ `ಏಕ ದ್ರವ’ ಸಿದ್ಧಾಂತವನ್ನೇ ಪ್ರತಿಪಾದಿಸಿದ್ದ. ಫ್ಯಾರಡೆಗೆ ಟೈಟ್ಲರ್ ಪ್ರತಿಪಾದಿಸಿ `ದ್ವಿ ದ್ರವ’ ಸಿದ್ಧಾಂತವೇ ಸರಿ ಎಂದು ಅನಿಸಿತು. ಅವನು ಆ ಕುರಿತು ಫಿಲಸೋಫಿಕಲ್ ಸೊಸೈಟಿಯಲ್ಲಿ ಒಂದು ಉಪನ್ಯಾಸ ನೀಡಲು ನಿರ್ಧರಿಸಿದ.
ಅಧ್ಯಯನ ಮಾಡುತ್ತಾ ತಾನು ಅಷ್ಟರಲ್ಲೇ ವಾಟ್ಸ್ ಹೇಳಿದ ದಿಕ್ಕಿನಲ್ಲಿಯೇ ತನ್ನ ವಿಚಾರಗಳು ಮತ್ತು ಪ್ರಯೋಗಗಳು ಸಾಗಿರುವುದನ್ನು ಕಂಡುಕೊಂಡ. ಉಪನ್ಯಾಸಗಳನ್ನು ಆಲಿಸುವುದು, ನೋಟ್ಸ್ ಬರೆದುಕೊಳ್ಳುವುದು, ಮಿತ್ರರ ಜೊತೆ ಚರ್ಚಿಸುವುದು ಸಾಲದು ಎನಿಸಿತು. ತಾನು ಹೆಚ್ಚು ತಿಳಿದುಕೊಂಡಿರುವ ಒಬ್ಬ ವ್ಯಕ್ತಿಯ ಜೊತೆ ಪತ್ರ ಮುಖೇನ ಸಂವಾದವನ್ನು ಮಾಡಬೇಕು, ಅದರಿಂದ ಬಹಳ ಪ್ರಯೋಜನಗಳಿವೆ ಎಂಬ ವಾಟ್ಸನ ಅಭಿಪ್ರಾಯ ಸರಿ ಎಂಬ ತೀರ್ಮಾನಕ್ಕೆ ಬಂದ.
ಅಂಥ ಒಬ್ಬ ವ್ಯಕ್ತಿಗಾಗಿ ಹುಡುಕಾಟ ಆರಂಭಿಸಿದ ಫ್ಯಾರಡೆಗೆ ಭಾಗ್ಯವಶಾತ್ ಬಹಳ ಬೇಗನೆ ಸುಮಾರು ಅವನದೇ ಪ್ರಾಯದ ಬೆಂಜಮಿನ್ ಆ್ಯಬೊಟ್ ಎಂಬವನ ಪರಿಚಯವಾಯಿತು. ಆ್ಯಬೊಟ್ ಸುಶಿಕ್ಷಿತನಾಗಿದ್ದು ಒಂದು ಒಳ್ಳೆಯ ಉದ್ಯೋಗದಲ್ಲಿದ್ದ. ಅಷ್ಟೇ ಅಲ್ಲದೆ, ಅವನಿಗೆ ರಸಾಯನ ವಿಜ್ಞಾನದಲ್ಲಿ ಕೂಡ ಆಸಕ್ತಿಯಿತ್ತು.
ಆ್ಯಬೊಟ್ ಮತ್ತು ಫ್ಯಾರಡೆ ಲಾಂಗ್ ಲೇನ್ ಎಂಬಲ್ಲಿದ್ದ ಆ್ಯಬೊಟನ ತಂದೆಯ ಮನೆಯಲ್ಲಿ ಸಂಧಿಸತೊಡಗಿದರು. ಕೆಲ ದಿನಗಳಲ್ಲಿ ಫ್ಯಾರಡೆಯ ತಲೆಯಲ್ಲಿ ಒಂದು ಯೋಚನೆ ಮೂಡಿತು. “ನಮ್ಮ ಯೋಚನೆಗಳನ್ನು ನಾವು ಪತ್ರ ವ್ಯವಹಾರದ ಮೂಲಕ ಚರ್ಚಿಸೋಣ. ಹಾಗೆ ಮಾಡಿದರೆ ನಾವು ಮಾಡಿದ ವಿಚಾರಗಳು ದಾಖಲೆಯಾಗಿ ಮರುಪರಿಶೀಲನೆಗೆ ದೊರೆಯುತ್ತವೆ’ ಎಂದ. ಅದಕ್ಕೆ ಆ್ಯಬೊಟ್ ಒಪ್ಪಿಕೊಂಡ. ಹಾಗೆ ಅವರ ನಡುವೆ ಆರಂಭವಾದ ಪತ್ರವ್ಯವಹಾರ ಬಹಳ ವರ್ಷಗಳ ವರೆಗೆ ನಡೆಯಿತು.
ಈ ನಡುವೆ 1809ರಲ್ಲಿ ಜೇಮ್ಸ್ ಫ್ಯಾರಡೆಯ ವಾಸಸ್ಥಾನ ಬದಲಾಗಿ ಕುಟುಂಬ ವೇಮೂತ್ ಸ್ಟ್ರೕಟಿಗೆ ಬಂತು. ಆ ಮನೆಯಲ್ಲಿ ಎರಡು ಹೆಚ್ಚುವರಿ ಕೋಣೆಗಳಿದ್ದು, ಹಣ ಕಾಸಿನ ಮುಗ್ಗಟ್ಟು ಇರುವ ಯಾರಾದರೂ ಅಪೇಕ್ಷಿಸಿದರೆ ಅವನ್ನು ಬಾಡಿಗೆಗೆ ಕೊಡಬಹುದಾಗಿತ್ತು.
ಜೇಮ್ಸ್ ಫ್ಯಾರಡೆಯ ದೇಹವು ಇನ್ನಷ್ಟು ಕ್ಷೀಣಿಸತೊಡಗಿತ್ತು. ಆದರೂ `ನನ್ನ ಕಾಯಿಲೆಯೇನೆಂದು ನನಗೆ ಸ್ಪಷ್ಟವಿಲ್ಲ. ಆದರೆ ನಾನು ಈಗ ಹಿಂದಿಗಿಂತ  ಚೆನ್ನಾಗಿದ್ದೇನೆ ಎಂದು ತಿಳಿಸಲು ಸಂತೋಷವಾಗುತ್ತದೆ’ ಎಂದು ತನ್ನ ಒಬ್ಬ ತಮ್ಮನಿಗೆ ಬರೆದಿದ್ದ ಜೇಮ್ಸನ ಆತ್ಮ ವಿಶ್ವಾಸ ಅದ್ಭುತವಾಗಿತ್ತು!  ಮರುವರ್ಷ ಅಕ್ಟೋಬರ 30ರಂದು ಜೇಮ್ಸ್ ಫ್ಯಾರಡೆ ಕೊನೆಯುಸಿರೆಳೆದ. ತಂದೆಯ ಶವಪೆಟ್ಟಿಗೆ ಗುಣಿಯೊಳಗೆ ಇಳಿಯುವಾಗ ತಂದೆ ವರ್ಷಗಳ ಹಿಂದೆ ತನ್ನ ಕಿವಿಯಲ್ಲಿ ಹೇಳಿದ ಯೇಸುವಿನ `ನೀನು ಸತ್ಯವನ್ನು ತಿಳಿದುಕೊ. ಸತ್ಯ ನಿನಗೆ ಮುಕ್ತಿಯನ್ನು ನೀಡುತ್ತದೆ ಎನ್ನುವ ಮಾತು ಮತ್ತೆ ಕಿವಿಯಲ್ಲಿ ಅನುರಣಿಸಿತು!
 
7.	ವಿಜ್ಞಾನ ವಿಸ್ಮಯ ದರ್ಶನ
 
“ನಿಮಗೆ ವಿಜ್ಞಾನದಲ್ಲಿವಿಶೇಷವಾದ ಆಸಕ್ತಿಯಿದೆ ಎಂದು ರೀಬೋ ಹೇಳಿದರು” ಡಾನ್ಸ್ ಹೇಳಿದ.
“ನಿಜ ನನಗೆ ವಿಜ್ಞಾನದಲ್ಲಿ ತುಂಬಾ ಆಸಕ್ತಿಯಿದೆ. ಈಗಲ್ಲ, ಬಹಳ ಕಾಲದಿಂದ ಇದೆ. ಈ ಆಸಕ್ತಿಗೆ ನೀವು ಕಾರಣ” ಫ್ಯಾರಡೆಯೆಂದ.
“ನಾನೊ ಅದು ಹೇಗೆ” ಡಾನ್ಸ್ ಆಶ್ಚರ್ಯಪಟ್ಟ.
“ನಾನು ಮನೆ ಮನೆಗೆ ಪತ್ರಿಕೆ ಹಾಕುವ ಕೆಲಸ ಮಾಡುತ್ತಿದ್ದ ಕಾಲದಲ್ಲಿ ಒಂದು ದಿನ ನನಗೆ ಬೇಕಾದ ಕೆಲವು ಪದಗಳ ಅರ್ಥವನ್ನು ನೀವು ಸ್ಯಾಮುವೆಲ್ ಜಾನ್ಸನನ ಡಿಕ್ಷ್ನರಿಯಲ್ಲಿ ತೋರಿಸಿದಿರಿ. ಅನಂತರ ನಿಮ್ಮ ಎನ್ಸೈಕ್ಲೋಪೀಡಿಯಾ ಬ್ರಿಟಾನಿಕಾ ತೆರೆದು ತೋರಿಸಿದಿರಿ”
“ಹೌದು ನೆನಪಿಗೆ ಬರ್ತಿದೆ. ಆದರೆ ಅದರಿಂದ ನಿಮಗೆ ವಿಜ್ಞಾನದಲ್ಲಿ ಆಸಕ್ತಿ ಉಂಟಾದ್ದು ಹೇಗೆ”
“ನನಗೆ ಶಬ್ದಗಳ ಮೂಲಕ ವಿಷಯವನ್ನು ತಿಳಿದುಕೊಳ್ಳುವ ಆಸಕ್ತಿ ಹುಟ್ಟಿತು. ಸ್ವಲ್ಪ ದಿನಗಳ ನಂತರ ಎನ್ಸೈಕ್ಲೋಪೀಡಿಯಾ ಬ್ರಿಟಾನಿಕಾದ ಒಂದು ಹಳೆಯ ಪ್ರತಿ ಬೈಂಡಿಂಗಿಗೆ ನನ್ನ ಬಳಿ ಬಂತು. ಅದರಲ್ಲಿ ಜೇಮ್ಸ್ ಟೈಟ್ಲರ್ ಇಲೆಕ್ಟ್ರಿಸಿಟಿಯ ಕುರಿತಾಗಿ ಬರೆದ ಒಂದು ಬರೆಹವಿತ್ತು. ಅದನ್ನು ಓದಿದ ನಂತರ ನನ್ನ ತಲೆಯಲ್ಲಿ ಒಂದು ಬೆಳಕು ಹೊತ್ತಿಕೊಂಡಿತು. ಅನಂತರ ಇಲೆಕ್ಟ್ರಿಸಿಟಿಯ ಕುರಿತಾಗಿ ಎನ್ಸೈಕ್ಲೋಪೀಡಿಯಾ ಬ್ರಿಟಾನಿಕಾದಲ್ಲಿದ್ದ ಪ್ರತಿಯೊಂದು ಲೇಖನವನ್ನೂ ನಾನು ಓದಿದೆ. ಅಂದಿನಿಂದ ಈ ತನಕ ಅದು ನನ್ನನ್ನು ಬಿಟ್ಟಿಲ್ಲ”
“ಇದು ನಿಜವಾಗಿಯೂ ವಿಶೇಷವೇ” ಎಂದು ಡಾನ್ಸ್ ತುಸು ತಡೆದು,  “ಮಿಸ್ಟರ್ ಫ್ಯಾರಡೆ. ಬಹುಶಃ ನಿಮಗೆ ಗೊತ್ತಿರಬಹುದು. ನಾನು ಸಿಟಿ ಫಿಲಸೋಫಿಕಲ್ ಸೊಸೈಟಿಯ ಒಬ್ಬ ಸದಸ್ಯ. ಒಂದರ್ಥದಲ್ಲಿ ವಿಜ್ಞಾನ ನನ್ನ ಬದುಕಿನ ಒಂದು ಭಾಗವಾಗಿದೆ ಅಂತ ಹೇಳಬಹುದು” ಎಂದು ತನ್ನ ಜೇಬಿನಿಂದ ಕೆಲವು ಟಿಕೆಟುಗಳನ್ನು ತೆಗೆದು, “ಹಂಫ್ರೀ ಡೇವಿಯ ಕೆಲವು ಉಪನ್ಯಾಸಗಳನ್ನು ಕೇಳುವ ಆಸಕ್ತಿ ನಿಮಗೆ ಇದೆಯೆ” ಎಂದ.
ಫ್ಯಾರಡೆ ಬೆರಗುಗೊಂಡು, “ಯಾರು ಬೇರಿಯಮ್, ಬೊರೊನ್, ಕ್ಯಾಲ್ಸಿಯಮ್ ಮತ್ತು ಪೊಟೇಸಿಯಮ್ ಎಂಬ ಮೂಲಧಾತುಗಳನ್ನು ಕಂಡುಹಿಡಿದ ಡೇವಿಯೆ” ಮೈಕೆಲನ ಹೃದಯ ಉದ್ವೇಗದಿಂದ ವೇಗವಾಗಿ ಬಡಿದುಕೊಳ್ಳತೊಡಗಿತು.
“ಬೇರೆ ಯಾರಾಗಿರಲು ಸಾಧ್ಯ ಇರುವುದು ಒಬ್ಬನೇ ಹಂಫ್ರೀ ಡೇವಿ” ಡಾನ್ಸ್ ನಕ್ಕ.
“ಅವನ ಉಪನ್ಯಾಸವನ್ನು ಕೇಳಲು ನಾನು ನನ್ನ ಬಲ ಕೈಯನ್ನು ಬೇಕಾದರೂ ಕತ್ತರಿಸಿಕೊಡುವೆ. ಆದರೆ ನಾನು ಕೇವಲ ಒಬ್ಬ ಬೈಂಡಿಂಗ್ ಕೆಲಸದ ಅಪ್ರೆಂಟಿಸ್. ಡೇವಿಯ ಉಪನ್ಯಾಸವನ್ನು ಕೇಳುವ ಭಾಗ್ಯ ನನಗೆಲ್ಲಿ”
“ಹುಚ್ಚನ ಹಾಗೆ ಮಾತಾಡಬಾರದು! ನೋಡಿ ಇಲ್ಲಿವೆ ನಾಲ್ಕು ಪ್ರವೇಶದ ಟಿಕೆಟುಗಳು. ಉಚಿತ. ನಿಮಗಾಗಿ”
ಆ ನಾಲ್ಕು ಟಿಕೆಟುಗಳಲ್ಲಿ ಕ್ರಮವಾಗಿ 1812ನೇ ಇಸವಿ ಫೆಬ್ರವರಿ 29, ಮಾರ್ಚ್ 14, ಏಪ್ರಿಲ್ 8 ಮತ್ತು ಏಪ್ರಿಲ್ 10 ಎಂದು ಮುದ್ರಿತವಾಗಿತ್ತು. ಫ್ಯಾರಡೆಯ ನಾಲಗೆಯಿಂದ ಮಾತು ಹೊರಡಲಿಲ್ಲ. ಅವು ಅವನಿಗೆ ಸ್ವರ್ಗದ ಟಿಕೆಟುಗಳಂತೆ ತೋರಿದವು. ಡಾನ್ಸ್ ಏನೂ ಹೇಳದೆ ಹೊರಟುಹೋದ. ಫ್ಯಾರಡೆ ಇನ್ನಿಲ್ಲದ ಹರ್ಷ ಮತ್ತು ಉತ್ಸಾಹದಿಂದ ಮನೆಗೆ ಓಡಿದ.
 
ಹಂಫ್ರೀ ಡೇವಿ ಜಗತ್ತಿನ ಅತ್ಯಂತ ಶ್ರೇಷ್ಟ ವಿಜ್ಞಾನಿ ಎಂದು ತಿಳಿಯಲ್ಪಡುತ್ತಿದ್ದ. ಅವನ ಉಪನ್ಯಾಸವನ್ನು ಕೇಳಲು ಫ್ಯಾರಡೆ ಸಿದ್ಧತೆ ಆರಂಭಿಸಿದ. ಅವನು ಮಾರ್ಸೆಟಳ `ರಸವಿಜ್ಞಾನ ಸಂವಾದ’ವನ್ನು ಪುನಃ ಓದಿಕೊಂಡ. ಆಕೆ ಹಂಫ್ರೀ ಡೇವಿಯ ಕುರಿತಾಗಿ ಬರೆದ ಪ್ರತಿ ಬರಹದಲ್ಲಿಯೂ ಬರೆದ ದಿನವನ್ನು ಕೂಡ ಬರೆದಿದ್ದಳು. ಯಾಕೆಂದರೆ, ಡೇವಿ ವಾರಕ್ಕೊಂದು ಹೊಸ ಸಂಶೋಧನೆಯನ್ನು ಮಾಡುತ್ತಿರುವಂತೆ ತೋರುತ್ತಿತ್ತು! ಆತನ  ಉಪನ್ಯಾಸಗಳನ್ನು ಕೇಳಲು ಅಳತೆಗೆ ಸಿಗದಂಥ ಉತ್ಸುಕತೆಯಲ್ಲಿ  ಮೈಕೆಲ್ ಫ್ಯಾರಡೆ ಡೇವಿ ಸೃಷ್ಟಿಸಿದ `ಲೈಡನ್ ಜಾರ್’ ದೀಪದಂತೆ ಉದ್ದೀಪ್ತನಾಗಿದ್ದ.
 
1812ಫೆಬ್ರವರಿ 29 ಮೈಕೆಲ್ ಫ್ಯಾರಡೆಯ ಬದುಕಿನಲ್ಲಿ ಒಂದು ಅವಿಸ್ಮರಣೀಯ ದಿನ. ಅಲ್ಬೆಮಾರ್ಲ್ ಸ್ಟ್ರೕಟಿನಲ್ಲಿರುವ ರೋಯಲ್ ಇನ್ಸ್ಟಿಟ್ಯೂಟಿನಲ್ಲಿ ಹಂಫ್ರೀ ಡೇವಿಯ ಉಪನ್ಯಾಸ. ಹಂಫ್ರಿಯ ಆಗಮನವನ್ನು ಉದ್ವೇಗದಿಂದ ನಿರೀಕ್ಷಿಸುತ್ತಾ ಕುಳಿತ ಫ್ಯಾರಡೆಯ ಕುರ್ಚಿಯ ಪಕ್ಕದಿಂದ “ನಾನು ಇಲ್ಲಿ ಕುಳಿತುಕೊಳ್ಳಲೆ” ಎಂಬ ದನಿಯನ್ನು ನೋಡಿ ಕತ್ತು ಹೊರಳಿಸಿದ ಫ್ಯಾರಡೆ ಬೆರಗಾಗಿ ಎದ್ದು ನಿಂತು, “ಡಾನ್ಸ್! ನೀವು!’ ಎಂದು ಉದ್ಗರಿಸಿದ. ಡಾನ್ಸ್ ಫ್ಯಾರಡೆಯ ಕೈಲುಕಿ ಕುಳಿತುಕೊಳ್ಳಲು ಹೇಳಿ ಅವನ ಪಕ್ಕದಲ್ಲಿ ಕುಳಿತ. ಅಷ್ಟರಲ್ಲಿ ಕಿವಿ ಗಡಚಿಕ್ಕುವ ಕರತಾಡನದ ನಡುವೆ ಹಂಫ್ರಿ ಸಭೆಯನ್ನು ಪ್ರವೇಶಿಸಿದ. ವಿಜ್ಞಾನ ವಿಷಯದಲ್ಲಿ ಡೇವಿ ಅತ್ಯಂತ ಶ್ರೇಷ್ಟ ಉಪನ್ಯಾಸಕ ಮಾತ್ರವಲ್ಲ, ಉತ್ತಮ ಲೇಖಕನೂ ಕವಿಯೂ ಆಗಿದ್ದ, ಅವನ ಕವಿತೆಗಳನ್ನು ವಿಖ್ಯಾತ ಕವಿ  ಕಾಲರಿಜ್  ಕೂಡ ಮೆಚ್ಚಿಕೊಂಡಿದ್ದ.
ಅನಂತರ ಮೈಕೆಲ್ ಫ್ಯಾರಡೆ ಡೇವಿಯ ಉಪನ್ಯಾಸವನ್ನು ಆಲಿಸುತ್ತಾ ಮಂತ್ರಮುಗ್ಧನಾಗಿ ಕುಳಿತುಬಿಟ್ಟ. ಡೇವಿ ತಾನು ಮಾಡಿದ ಸಂಶೋಧನೆಗಳನ್ನು ಸಾದರಪಡಿಸಲು ಮಾಡಿ ತೋರಿಸಿದ ಪ್ರತಿಯೊಂದು ಪ್ರಯೋಗವೂ ಇಂದ್ರಜಾಲದಂತೆ ತೋರಿತು. “ವಿದ್ಯುತ್ ಹಾಯಿಸಿದಾಗ ಪೊಟ್ಯಾಶ್ ಮತ್ತು ಸೋಡಾ ವಿಭಜನೆಗೊಳ್ಳುವುದನ್ನು ತೋರಿಸುತ್ತೇನೆ” ಎಂದು ಹೇಳಿ ಡೇವಿ ಮುನ್ನೂರು ತಾಮ್ರ ಮತ್ತು ಸತುವಿನ ತಗಡುಗಳ ಮೂಲಕ ವಿದ್ಯುತ್ ಹರಿಸಿದ. ಆದರೆ ಆ ಪ್ರಯೋಗದಲ್ಲಿ ಅವನು ಸಫಲನಾದದ್ದು ಆಮ್ಲಜನಕ ಮತ್ತು ಜಲಜನಕವನ್ನು ಹೊರಡಿಸಲು ಮಾತ್ರ. ಜನರು ಕಂಡದ್ದು ಅಪಾರವಾದ ಉಷ್ಣ ಮತ್ತು ಉಕ್ಕಿ ಬಂದ ಒಂದಷ್ಟು ಅನಿಲದ ಗುಳ್ಳೆಗಳನ್ನು ಮಾತ್ರ. ಅನಂತರ ಆಮ್ಲಜನಕ ಅನಿಲ ಹಾಯಿಸಿ ಪೊಟ್ಯಾಶನ್ನು ಮಾತ್ರ ಬಿಸಿ ಮಾಡಲು ಪ್ರಯತ್ನಿಸಿದ. ಪ್ಲಾಟಿನಮ್ ಚಮಚದಲ್ಲಿ ಇರಿಸಿದ ಪೊಟ್ಯಾಶಿಗೆ ಆಮ್ಲಜನಕ ಅನಿಲ ಹಾಯಿಸಿ ಪೊಟ್ಯಾಶ್ ದ್ರವ ರೂಪಕ್ಕೆ ಬಂದಾಗ ಅದಕ್ಕೆ ಆಮ್ಲಜನಕ ಹಾಯಿಸಿದ. ಆಗ ಪೊಟಾಶಿಯಮ್ ಉಂಟಾಯಿತು. ಆ ಸಫಲ ಪ್ರಯೋಗದಿಂದ ಡೇವಿ ಬಹಳ ಹರ್ಷಿತನಾದ. ಪ್ರಯೋಗಲ್ಲಿ ಹಂಫ್ರೀ ಡೇವಿಯ ಸಹಾಯಕನಾಗಿದ್ದ ಎಡ್ಮಂಡ್ ಡೇವಿ ಸಂತೋಷದಲ್ಲಿ ಕುಣಿದುಬಿಟ್ಟ.
ಮುಂದಿನ ದಿನದ ಪ್ರಯೋಗದಲ್ಲಿ ಡೇವಿ ಪೊಟ್ಯಾಶ್ ದ್ರವ ರೂಪದಲ್ಲಿರುವಾಗ ಅದರ ಮೂಲಕ ವಿದ್ಯುತ್ ಹಾಯಿಸಿ ಪೊಟಾಶಿಯಮ್ ಉತ್ಪನ್ನವಾಗುವುದನ್ನು ಮತ್ತು ಪೊಟಾಶಿಯಮ್ ಗುಳ್ಳೆಗಳು ವಾತಾವರಣವನ್ನು ಪ್ರವೇಶಿಸುವಾಗ ಬೆಂಕಿ ಹೊರಡುವುದನ್ನು ತೋರಿಸಿದ. ಅನಂತರ ಪೊಟಾಶಿಯಮ್ ನೀರಿನ ಮೇಲೆ ತೇಲುವುದನ್ನು ತೋರಿಸಿ ನೀರು ಉರಿದು ಕೆಂಪು ನೀಲಿ ಬೆಂಕಿ ಹೊರಡುವುದನ್ನು ತೋರಿಸಿದ. ಇದು ನಿಜಕ್ಕೂ ವೈಜ್ಞಾನಿಕ ಇಂದ್ರಜಾಲವೇ ಎಂದನಿಸಿತು ಮೈಕೆಲ್ ಫ್ಯಾರಡೆಗೆ.
“ಮುಂದಿನ ದಿನಗಳಲ್ಲಿ ಈ ಪೊಟಾಶಿಯಮ್ ಹಲವು ವಸ್ತುಗಳ ತಯಾರಿಯಲ್ಲಿ ಬಳಕೆಗೆ ಬರುತ್ತದೆ” ಎಂದು ಡೇವಿ ಹೇಳಿದ.
ಮತ್ತೊಂದು ದಿನ ಹಂಫ್ರೀ ಡೇವಿ ಎರಡು ಕಾರ್ಬನ್ ತುಂಡುಗಳಿಗೆ ಒಂದು ಸಾವಿರ ಲೋಹದ ತಗಡುಗಳ ಮೂಲಕ ಎರಡು ತಂತಿಗಳನ್ನು ಜೋಡಿಸಿ ಕ್ಷಣ ಹೊತ್ತು  ಇಡೀ ಸಭಾಭವನದಲ್ಲಿ ಹಗಲಿಗಿಂತಲೂ ಪ್ರಖರವಾದ ಬೆಳಕನ್ನುಂಟು ಮಾಡಿದ.
ಫ್ಯಾರಡೆಗೆ ಪ್ರತಿಯೊಂದು ಉಪನ್ಯಾಸ ಮತ್ತು ಪ್ರಯೋಗ ಒಂದೊಂದು ಅವಿಸ್ಮರಣೀಯ ಅನುಭವವಾಯಿತು.  ಬದುಕಿನಲ್ಲಿ ಅವನಿಗೆ ಅಂಥ ಅಪೂರ್ವವಾದ ವಿಜ್ಞಾನ ಪಾಠದ ಭಾಗ್ಯ ಯಾವತ್ತೂ ಲಭಿಸಿರಲಿಲ್ಲ. ಮನೆಗೆ ಮರಳುವ ದಾರಿಯಲ್ಲಿ ಮೈಕೆಲ್ ಫ್ಯಾರಡೆ ಡಾನ್ಸ್ ಬಳಿ ಹೇಳಿದ, “ಸಾಧ್ಯವಿದ್ದರೆ ವಿಜ್ಞಾನಕ್ಕೋಸ್ಕರ ಬುಕ್ಬೈಂಡಿಂಗ್ ಕೆಲಸ ಬಿಟ್ಟುಬಿಡೋಣ ಅಂತ ಅನಿಸುತ್ತದೆ”
“ಮೂರ್ಖತನ” ಎಂದು ಡಾನ್ಸ್ ತುಸು ತಡೆದು, “ವಿಜ್ಞಾನದಲ್ಲಿ ಸಂಪಾದನೆ ಏನೂ ಇಲ್ಲ ಮೈಕೆಲ್. ಅಷ್ಟೇ ಅಲ್ಲ, ವಿಜ್ಞಾನದಲ್ಲಿ ಒಂದು ಉದ್ಯೋಗ  ಅನ್ನುವುದನ್ನು ಪಡೆಯುವುದು ಸುಲಭವಲ್ಲ. ಅಲ್ಲದೆ ನಿನ್ನ ಬೈಂಡಿಂಗ್ ಅಪ್ರೆಂಟಿಶಿಪ್ ಕೊನೆಗೊಳ್ಳುತ್ತಾ ಬಂದಿದೆ ಅಲ್ವ”
“ಹೌದು ಇದೇ ಅಕ್ಟೋಬರ 12ಕ್ಕೆ ಕೊನೆಗೊಳ್ಳುತ್ತದೆ”
