`ನೀವೇ ಹೇಳಿ’
`ನಾವು ಒಂದು ಪೇಪರು ಆರಂಭಿಸೋಣ’
`ಸುಮ್ಮನೆ ಮರ ದಂಡ. ಪೇಪರುಗಳೇ ಜಾಸ್ತಿಯಾಗಿವೆ. ಅದೇ ಮಸಾಲೆಯನ್ನು ನಾವೂ ಕೊಡ್ಬೇಕು. ಆಗಲೇ ಜನ ಓದೋದು. ಹೊಸದೇನೂ ಜನ್ರಿಗೆ ಬೇಡ. ಜನರ ಮನಸ್ಸು ಕೆಟ್ಹೋಗಿದೆ. ನಮ್ಮ ಪೇಪರು ನಡೆಯೋಲ್ಲ’
`ನೀನು ತುಂಬಾ ತಿಳ್ಕೊಂಡಿರೋ ಹಾಗಿದೆಯಲ್ಲ ನಿನ್ನೊಡನೆ ನಾನು ಬೇರೆ ಕೆಲವು ಪ್ರಶ್ನೆಗಳನ್ನು ಕೇಳಲೆ’
`ಸುಮ್ಮನೆ ನನ್ನನ್ನು ತಮಾಷೆ ಮಾಡ್ಬೇಡಿ’
`ತಮಾಷೆ ಯಾಕೆ ನೀನು ನನಗಿಂತ ಬೌದ್ಧಿಕವಾಗಿ ಕೆಳಗಿನವಳು ಅಂತ ನಾನು ತಿಳ್ಕೊಂಡಿಲ್ಲ. ನನ್ನ ಪ್ರಶ್ನೆಗಳಿಗೆ ನಿನ್ನದೇ ಕೊನೆಯ ಉತ್ತರಗಳಾಗಬೇಕೆಂದೂ ಇಲ್ಲ. ನಿನ್ನ ಉತ್ತರಗಳು, ಮುಖ್ಯವಾಗಿ ಒಂದು ಹೆಣ್ಣಿನ ಉತ್ತರಗಳು ಏನಿರಬಹುದು ಎಂಬ ಕುತೂಹಲ ಅಷ್ಟೆ’
ಪಾರ್ವತಿ ಮುಗುಳ್ನಗುತ್ತಾ,
`ನಾನೇನೂ ಉಭಯಭಾರತಿಯಲ್ಲ. ಆದರೂ ಕೇಳಿ’ ಎಂದಳು.
`ಪ್ರೇಮ ಬಂಧನಕ್ಕೊಳಗಾದ ಗಂಡು ಮತ್ತು ಹೆಣ್ಣು ಮದುವೆಗೆ ಮೊದಲೆ ಆಗಲಿ, ಆಮೇಲೆ ಆಗಲಿ ಒಬ್ಬರಿನ್ನೊಬ್ಬರಲ್ಲಿ ಕಾಣುವುದು ಏನನ್ನು’
`ಪ್ರೇಮವನ್ನು’ ಪಾರ್ವತಿ ಮೃದುವಾಗಿ ನಕ್ಕಳು.
`ಈ ಪ್ರೇಮವೆಂಬ ವಸ್ತು ಗಾಳಿಯಲ್ಲಿ ಹಾರಾಡುತ್ತಿರಲು ಸಾಧ್ಯವಿಲ್ಲವಲ್ಲ, ಅದಿರುವುದು ಎಲ್ಲಿ’
`ಹೃದಯದಲ್ಲಿ’
`ಹೃದಯವೆಂದರೇನು’
`ಪ್ರೇಮಕ್ಕೆ ಸ್ಪಂದಿಸುವ, ಪ್ರೇಮವನ್ನು ವ್ಯಕ್ತಪಡಿಸುವ ಸಂಗತಿ’
`ಅಂದರೆ ಇದು ಹೆಣ್ಣು ಗಂಡಿನ ವ್ಯಕ್ತಿತ್ವದ ಒಂದು ಅಂಶವೆ, ಪೂರ್ಣ ವ್ಯಕ್ತಿತ್ವವೆ’
`ಪೂರ್ಣ ವ್ಯಕ್ತಿತ್ವ’
`ಅಂದರೆ ಅದರಲ್ಲಿ ದೇಹವು ಸೇರಿಲ್ಲವೆ’
`ಸೇರಿದೆ. ದೇಹವಿಲ್ಲದಿದ್ದರೆ ವ್ಯಕ್ತಿತ್ವವು ನಿಲ್ಲುವುದಾದರೂ ಎಲ್ಲಿ’
`ವ್ಯಕ್ತಿತ್ವದ ಸೌಂದರ್ಯದಲ್ಲಿ ದೇಹ ಸೌಂದರ್ಯದ ಪಾಲೂ ಇದೆ. ಈ ವ್ಯಕ್ತಿ ಸೌಂದರ್ಯವೇ ಪ್ರೇಮಾಕರ್ಷಣೆಯ ಸಂಪೂರ್ಣ ಘಟಕ ಎಂದು ಹೇಳಬಹುದೆ’
`ಖಂಡಿತವಾಗಿ ಹೇಳಬಹುದು. ನನಗಿಂತ ಚೆನ್ನಾಗಿ ನೀವೇ ಹೇಳಿದ್ದೀರಿ’ ಪಾರ್ವತಿ ಮುಗುಳ್ನಕ್ಕಳು.
`ಬರೀ ಪ್ರೇಮ ಅಥವಾ ಹೃದಯ ಸೌಂದರ್ಯವು ಗಂಡು ಹೆಣ್ಣಿನ ನಡುವಿನ ಆಕರ್ಷಣೆಗೆ ಸಾಕಾಗುವುದಿಲ್ಲ. ಆದುದರಿಂದಲೇ ಒಬ್ಬ ವೃದ್ಧನನ್ನು ಒಬ್ಬಳು ತರುಣಿ ಪ್ರೇಮಿಸುವುದಿಲ್ಲ. ಒಬ್ಬಳು ವೃದ್ಧೆಯನ್ನು ಒಬ್ಬ ತರುಣ ಪ್ರೇಮಿಸುವುದಿಲ್ಲ. ಹೃದಯದಷ್ಟೇ ಪ್ರಾಧಾನ್ಯ ದೇಹಕ್ಕೂ ಇದೆ. ಪ್ರೇಮಕ್ಕೆ ಪ್ರೀತಿಸುವ ಹೃದಯಗಳು ಮಾತ್ರವೇ ಸಾಲದು. ಗಂಡಿನಲ್ಲಿ ಗಂಡಸುತನವಿರಬೇಕು ರೂಪವಿರಬೇಕು. ಹೆಣ್ಣಿನಲ್ಲಿ ಹೆಂಗಸುತನವಿರಬೇಕು, ರೂಪವಿರಬೇಕು. ಏನಂತಿ’
`ಸರಿ’
`ಹಾಗಾದರೆ ಈ ಸಂಬಂಧದಲ್ಲಿ ಗಂಡು ಹೆಣ್ಣಿನ ಸಾಮಾಜಿಕ ಅಂತಸ್ತು ಜಾತಿ, ಮತ ಇತ್ಯಾದಿಗಳಿಗೆ ಏನು ಸ್ಥಾನ’
`ಏನೂ ಸ್ಥಾನವಿಲ್ಲ’ ಈ ಸಂಬಂಧ ಅವುಗಳನ್ನೆಲ್ಲಾ ಮೀರಿ ನಡೆದ ಪ್ರೇಮ ಪ್ರಕರಣಗಳಿಲ್ಲವೆ’
`ಎಷ್ಟೋ ಇವೆ. ನಮಗೆ ತಿಳಿದಿರುವುದಕ್ಕಿಂತ ಹೆಚ್ಚು ತಿಳಿಯದಿರುವುದು ಇದೆ’ ಎಂದು ಸ್ವಲ್ಪ ತಡೆದು ಶಂಕರನೆಂದ, `ಒಂದು ವೇಳೆ ನಾನು ಶಂಕರಭಟ್ಟ ಅಲ್ಲ, ಎಂ.ಎ. ಪಿ.ಎಚ್. ಡಿ. ಏನೂ ಇಲ್ಲ, ಬರೀ ಹೋಟೆಲು ಕೆಲಸದವನು ಎಂದಾದರೆ ನೀನೇನು ಮಾಡ್ತಿ’
ಒಂದು ಕ್ಷಣ ಪಾರ್ವತಿ ಸೂಕ್ಷ್ಮವಾಗಿ ಕಂಪಿಸಿದಳು. ಅವಳ ಕೆನ್ನೆಯ ಕೆಂಪು ಒಮ್ಮೆ ಆರಿಹೋದಂತಾದರೂ ಮತ್ತೆ ಅರಳಿತು. ಅವಳು ಮುಗುಳ್ನಗುತ್ತಾ ನುಡಿದಳು,
ಏನೂ ಮಾಡುವುದಿಲ್ಲ. ಈ ಸಂಬಂಧ ಹೀಗೇ ಇರ್ತದೆ. ನೀವಾದರೆ ಏನು ಮಾಡ್ತಿದ್ರಿ’
`ನಾನಾದರೆ ಏನೂ ಮಾಡುವುದಿಲ್ಲ. ನೀನು ಎಂಥ ಭಿಕಾರಿಯಾದರೂ ಅಸ್ಪೃಶ್ಯಪೃಶ್ಯಳಾದರೂ ನಿನ್ನನ್ನು ನಾನು ಹೀಗೇ ಪ್ರೀತಿಸುತ್ತೇನೆ. ಯಾಕೆಂದರೆ ನನಗೆ ಅಂಥ ಸ್ಥಿತಿಯಲ್ಲಿ ಇದ್ದು ಗೊತ್ತು. ಆದರೆ ನೀನು ಹಾಗಲ್ಲ’
`ನಿಮ್ಮ ಹಾಗೆಯೇ ನಾನೂ. ನನ್ನ ತಂದೆಯ ಶ್ರೀಮಂತಿಕೆಯೇನೂ ನನ್ನ ಬೆನ್ನಿಗಂಟಿಕೊಂಡಿಲ್ಲ. ನೀವು ಮದುವೆಯಾಗಿರುವುದು ನನ್ನ ತಂದೆಯ ಶ್ರೀಮಂತಿಕೆಯನ್ನಲ್ಲ ನನ್ನನ್ನು ಎಂದು ನನಗೆ ಗೊತ್ತಿದೆ’
`ಆದರೆ ನಾನು ಎಂ. ಎ. ಪಿ.ಎಚ್. ಡಿ. ಏನೂ ಅಲ್ಲದೆ, ಹೋಟೆಲ್ ಕೆಲಸದವನಾಗಿದ್ದರೆ ನನಗೆ ಹೆಣ್ಣು ಕೊಡಲು ನಾರಾಯಣಭಟ್ಟರು ಮುಂದೆ ಬರುತ್ತಿರಲಿಲ್ಲ’
`ಅದೇನೋ ನಿಜ’
`ನೀನೂ ನನ್ನನ್ನು ಪ್ರೇಮಿಸುತ್ತಿರಲಿಲ್ಲ’
ಒಂದು ನಿಮಿಷ ಪಾರ್ವತಿ ಏನೂ ಹೇಳಲಾರದಾದಳು.
`ಒಂದು ರೀತಿಯಲ್ಲಿ ನಿಮ್ಮ ಮಾತು ಸರಿ. ಹೆಣ್ಣು ಮತ್ತು ಗಂಡು ಹತ್ತಿರ ಬರಲು ಒಂದು ಸಾಮಾಜಿಕ ಪರಿಸರದ ಅಗತ್ಯವಿರುತ್ತದೆ. ಅಂದರೆ ವಿಶಾಲವಾದ ಪರಿಸರವಲ್ಲ. ಆ ಹೆಣ್ಣು ಗಂಡುಗಳನ್ನು ಒಳಗೊಳ್ಳುವ ಒಂದು ಭಾವ ಸಾಹಚರ್ಯದ ಪರಿಸರ, ಸನ್ನಿವೇಶ. ಈ ಪರಿಸರದ ನಿರ್ಮಾಣಕ್ಕೆ ಐಶ್ವರ್ಯ, ಅಂತಸ್ತು, ವಿದ್ಯೆ ಜಾತಿ ಇತ್ಯಾದಿ ಕಾರಣವಾಗಬಹುದು. ಒಂದೇ ಸ್ತರದಲ್ಲಿ ಬೌದ್ಧಿಕವಾಗಿ ಅಥವಾ ಭಾವುಕವಾಗಿ ಸ್ಪಂದಿಸುವವರಿಗೆ ಇನ್ಹಿಬಿಶನ್ಸ್ ಇಲ್ಲದೆ ವ್ಯವಹರಿಸಬಲ್ಲವರಿಗೆ ಈ ಸಾಮಾಜಿಕ ವಾತಾವರಣ ಅನುಕೂಲವಾದ ಸನ್ನಿವೇಶವನ್ನು ಒದಗಿಸುತ್ತದೆ’
`ಇಂಥ ಯಾವ ಅನುಕೂಲಗಳ ಅಗತ್ಯವೂ ಇಲ್ಲದೆ, ಯಾವುದನ್ನೂ ಗಣಿಸದೆ, ನೇರವಾದ ಸಂಪರ್ಕಕ್ಕೆ ಕಾರಣವಾಗುವ ಒಂದು ಸಾಧನವೂ ಇದೆ’
`ಏನು’
`ಕಾಮ, ಅಂದರೆ ಜಸ್ಟ್ ದ ಸೆಕ್ಶುವಲ್ ಎಪೆಟೈಟ್ ದೇಹದ ಹಸಿವು’
`ನಿಜ’ ಪಾರ್ವತಿ ಗಂಭೀರವಾಗಿ ಯೋಚಿಸುತ್ತಿರುವಂತೆ ತೋರಿತು ಶಂಕರನಿಗೆ.
`ಇರಲಿ. ನನ್ನ ಪ್ರಶ್ನೆ ಕಾಮ ಸಂಬಂಧದ ಕುರಿತಾದುದಲ್ಲ. ಪ್ರೇಮ ಸಂಬಂಧದ ಕುರಿತಾದುದು. ಒಮ್ಮೆ ಪ್ರೇಮ ಸಂಬಂಧವುಂಟಾಯಿತು. ಗಂಡು ಹೆಣ್ಣುಗಳ ನಡುವೆ ಸಂಪೂರ್ಣ ಸಾಮರಸ್ಯ ಉಂಟಾಯಿತು. `ಎರಡು ದೇಹ ಒಂದು ಜೀವ’ ಎಂಬಂತಾಯಿತು ಅಂತಿಟ್ಟುಕೊಂಡರೂ ವಾಸ್ತವದಲ್ಲಿ, ಅವರು ಎರಡು ವ್ಯಕ್ತಿಗಳು. ಎರಡು ವ್ಯಕ್ತಿಗಳಾಗಿರುವುದರಿಂದ ಅವರ ನಡುವಿನ ಆಕರ್ಷಣೆಗೆ ಮಹತ್ವವಿದ್ದೇ ಇದೆ. ಆ ಆಕರ್ಷಣೆಗೆ ವ್ಯಕ್ತಿಗಳ `ಈಗೊ’ಗಳ ಅಸ್ತಿತ್ವ ಅಗತ್ಯ. ಆದರೆ ಅವರು ಒಬ್ಬರಿನ್ನೊಬ್ಬರಲ್ಲಿ ಕಂಡುಕೊಳ್ಳಬೇಕಾದುದು ಏನು ಎಂಬುದೇ ನನ್ನ ಪ್ರಶ್ನೆ’
`ಅದೇ. ನಿಮ್ಮ ಮಾತಿನಲ್ಲೇ ಉತ್ತರಿಸುವುದಾದರೆ ವ್ಯಕ್ತಿ ಸೌಂದರ್ಯ ಮಾತ್ರ. ಗಂಡಿನ ಗಂಡಸುತನ, ಹೆಣ್ಣಿನ ಹೆಣ್ತನ. ದ ಮಾಸ್ಕುಲಿನಿಟಿ ಆಫ್ ದ ಮ್ಯಾನ್,  ದ ಫೆಮಿನಿನಿಟಿ ಆಫ್ ದ ವುಮನ್’ ಪಾರ್ವತಿ ಮುಗುಳ್ನಕ್ಕಳು.
`ನೋಡು ನೋಡು, ನಮ್ಮ ಚರ್ಚೆ ಕೇಳಿ ಸೂರ್ಯನಿಗೆ ಬೋರಾಯ್ತು ಅಂತ ಕಾಣುತ್ತದೆ. ಮುಳುಗುತ್ತಿದ್ದಾನೆ’ ಎಂದು ಶಂಕರ ಕಡಲಿಗಿಳಿಯುತ್ತಿರುವ ಹಳದಿ ಕೆಂಪು ಗೋಲವನ್ನು ತೋರಿಸಿದ. ಗೋಲದ ಕೆಳಭಾಗ ನೀರಿಗೆ ತಾಗಿ ಅದು ಕರಗಿ ನೀರಿನಲ್ಲಿ ಹರಡಿಕೊಂಡಿರುವಂತೆ ತೋರಿತು.
`ಎಷ್ಟೊಂದು ಸುಂದರ!’ ಪಾರ್ವತಿ ಉದ್ಗರಿಸಿದಳು.
`ನಮಗೆ ಬಹಳ ಹತ್ತಿರದಲ್ಲಿದ್ದಾನೆ ಸೂರ್ಯ. ಕಣ್ಣು ಮುಟ್ಟುವಷ್ಟು ದೂರದ ನೀರಿನ ಮೇಲೆಯೇ ಮುಳುಗುತ್ತಿದ್ದಾನೆ ಅನಿಸ್ತದೆ ಅಲ್ಲವೆ’
`ಹೂಂ’
`ವಾಸ್ತವದಲ್ಲಿ, ಸೂರ್ಯ ನಮಗೆ ಅತಿ ಸಮೀಪದಲ್ಲಿರುವುದು ನಡು ಮಧ್ಯಾಹ್ನದ ಹೊತ್ತಿನಲ್ಲಿ. ಆಗ ಅವನು ನಮಗೆ ಬಹಳ ದೂರ ಅನಿಸುತ್ತಾನೆ. ಸಂಜೆಯ ಹೊತ್ತು ನಮಗೆ ಅವನು ಅತಿ ದೂರವಾಗ್ತಾನೆ. ಆಗ ಅವನು ಹತ್ತಿರದಲ್ಲಿರುವಂತೆ ತೋರ್ತಾನೆ. ಏನಿದಕ್ಕೆ ಕಾರಣ’ ಶಂಕರ ಕೇಳಿದ ಮುಗುಳ್ನಗುತ್ತ.
ಒಂದು ಕ್ಷಣ ಯೋಚಿಸಿ ಪಾರ್ವತಿ ಹೇಳಿದಳು,
`ದಿಗಂತ’
`ದಿಗಂತ ಹೇಗುಂಟಾಗುತ್ತದೆ’
`ಭೂಮಿಯಿಂದಾಗಿ’
`ಭೂಮಿಯೆಂದರೆ ಏನು ನಾವೇ. ದೂರ ಹತ್ತಿರವಾಗಿ ತೋರಲು, ಹತ್ತಿರ ದೂರವಾಗಿ ಕಾಣಲು, ಸುಳ್ಳು ಸತ್ಯವಾಗಿ ಕಾಣಲು, ಸತ್ಯ ಸುಳ್ಳಾಗಿ ಕಾಣಲು ನಾವೇ ಕಾರಣ. ಸತ್ಯ ಸತ್ಯವಲ್ಲ. ಸುಳ್ಳು ಸುಳ್ಳಲ್ಲ. ಅವುಗಳು ವಸ್ತುಗಳಿಗೆ ಮತ್ತು ಭಾವನೆಗಳಿಗೆ ನಾವು ಕೊಡುವ ಹೆಸರು. ಅದು ನಾವು ವಸ್ತುಗಳ ಕುರಿತು ಮತ್ತು ಭಾವನೆಗಳ ಕುರಿತು ಯೋಚಿಸುವ ರೀತಿ’
ಪಾರ್ವತಿಯ ಮನಸ್ಸಿನಲ್ಲಿ ಆ ಮಾತುಗಳು ಪುನಧ್ರ್ವನಿಸಿದುವು. ಶಂಕರ ಯಾಕೆ ಹೀಗೆಲ್ಲಾ ಮಾತಾಡುತ್ತಿದ್ದಾನೆ. ಅವನ ಮನಸ್ಸಿನಲ್ಲಿ ಏನೋ ಇದೆ. ಅವನು ಏನನ್ನೋ ಹೇಳಲು ಬಯಸುತ್ತಿದ್ದಾನೆ. ಆದರೆ ನೇರವಾಗಿ ಹೇಳಲಾಗದೆ ಕಷ್ಟಪಡುತ್ತಿದ್ದಾನೆ ಅನಿಸಿತು ಅವಳಿಗೆ.
ಅವಳು ಮುಳುಗುತ್ತಿದ್ದ ಸೂರ್ಯನನ್ನು ನೋಡುತ್ತಾ ಕುಳಿತಳು. ಸೂರ್ಯ ಮುಳುಗಿದ ಮೇಲೆ ಅವಳು ಅವನ ಮುಖ ನೋಡಿದಳು. ಅವನು ಅವಳನ್ನೇ ನೆಟ್ಟ ದೃಷ್ಟಿಯಿಂದ ದಿಟ್ಟಿಸುತ್ತಾ ಕುಳಿತಿದ್ದ. ಅವಳು ಮುಗುಳ್ನಕ್ಕಳು. ಅವನೂ ಮುಗುಳ್ನಕ್ಕ.
`ಯಾಕೆ ಹಾಗೆ ನೋಡ್ತಿದೀರಿ’ ಅವಳು ಕೇಳಿದಳು.
`ಹೇಗೆ’
`ಇದೇ ಮೊದಲ ಬಾರಿ ನೋಡ್ತಿರೋ ಹಾಗೆ’
`ನೀನು ನಿತ್ಯ ನೂತನೆ ಅದಕ್ಕೆ’
`ಹಾಗಾದರೆ ಪ್ರತಿ ಸಲ ನೋಡುವಾಗ್ಲೂ ಹೀಗೇ ನೋಡ್ಬಹುದಲ್ಲ’ ಪಾರ್ವತಿ ನಕ್ಕಳು.
`ಅದಾಗಲ್ಲ. ಅದಕ್ಕೆ ಸೂರ್ಯಾಸ್ತನಾನದ ನಂತರ ಕೆನ್ನಯ ಮೇಲೆ ಸೂರ್ಯನ ಮುಳುಗಿದ ಸೂರ್ಯನ ಬೆಳಕು ಪ್ರತಿಫಲಿಸುತ್ತಿರಬೇಕು’
`ಅದು ನಿಮ್ಮ ಮುಖದ ಮೇಲೂ ಇದೆ’
`ಅದು ನೀನು ಹೇಳಬೇಕಾದ್ದು’ ಎಂದು ನಕ್ಕು `ಹೋಗೋಣವೆ’ ಎಂದ ಶಂಕರ.
`ಇನ್ನೂ ಸ್ವಲ್ಪ ಹೊತ್ತು ಇರೋಣ’ ಪಾರ್ವತಿಯೆಂದಳು.
`ಈಗ ರಾತ್ರಿ ಗಿಡ್ಡ. ಆಗಲೇ ಗಂಟೆ ಏಳು’ ಶಂಕರನೆಂದ.
`ಏನು ಭಯವೆ’ ಪಾರ್ವತಿ ನಕ್ಕಳು.
`ನನಗೇತರ ಭಯ ನೀನೆನ್ನ ಬಳಿಯಿರಲು’ ಶಂಕರನೆಂದ ನಗುತ್ತಾ.
ಆ ಮಾತನ್ನು ಕೇಳಿ ತಾನಾಡಬೇಕಾದ ಮಾತನ್ನು ಅವನಾಡುತ್ತಿದ್ದಾನೆ ಎಂಬುದನ್ನು ತಿಳಿದು ಪಾರ್ವತಿಯೂ ನಕ್ಕಳು.
  
 
ಭಾಗ ನಾಲ್ಕು
 
ಪ್ರಕೃತಿ ಪುರುಷಂ ಚೈವ
ವಿದ್ಧ್ಯನ್ನಾದೀ ಉಭಾವಪಿ
ವಿಕಾರಾಂಶ್ವ ಗುಣಾಂಶ್ವೈವ
ವಿದ್ದಿ ಪ್ರಕೃತಿ ಸಂಭವಾನ್
 
ಪ್ರಕೃತಿ ಪುರುಷರಿಗೆ ಆದಿಯೆಂಬುದಿಲ್ಲ
ಅವು ಅನಾದಿ ತತ್ವಗಳು.
ರಾಗ ದ್ವೇಷಾದಿ ವಿಕಾರಗಳು, ಸಾತ್ವಿಕಾದಿ ಗುಣಗಳು
ಪ್ರಕೃತಿ ಜನ್ಯವಾದವುಗಳಾಗಿವೆ.
 
ರಾತ್ರಿ ಶಂಕರ ಕೋಣೆಯಲ್ಲಿ ಓದುತ್ತಾ ಕುಳಿತಿದ್ದ. ಪಾರ್ವತಿ ಒಳಬಂದು,
`ಏನು ಒಮ್ಮಿಂದೊಮ್ಮೆಲೇ ಸಿಕ್ಕಾಪಟ್ಟೆ ಓದೋದಕ್ಕೆ ಆರಂಭಿಸಿ ಬಿಟ್ಟಿದೀರಿ!’ ಎಂದು ಮುಗುಳ್ನಗುತ್ತಾ ಅವನ ಕೈಯಲ್ಲಿದ್ದ ಪುಸ್ತಕವನ್ನು ತೆಗೆದುಕೊಂಡು `ಇಲ್ಲಿರೋ ಹಳೆ ಪುಸ್ತಕಗಳನ್ನೆಲ್ಲ ಓದಿ ಮುಗಿಸೋಕೆ ಅಲ್ಲ ತಾನೇ ನೀವು ಬಂದಿರೋದು’ ಎಂದಳು.
`ಇರುವಷ್ಟು ದಿನ ಸಾಧ್ಯವಾದಷ್ಟು ಓದಿ ಮುಗಿಸೋಣ ಅಂತ ನನ್ನ ಯೋಚನೆ’
`ಹಾಗೇನೂ ಮಾಡಬೇಕಾಗಿಲ್ಲ. ಎಲ್ಲಾ ಸೇರಿಸಿ ಒಂದು ಕಟ್ಟು ಮಾಡಿ ಮುಂಬಯಿಗೆ ಕೊಂಡ್ಹೋಗಿ. ಇಲ್ಲಿ ಇವುಗಳನ್ನೆಲ್ಲಾ ಓದೋರು ಸದ್ಯ ಯಾರೂ ಇಲ್ಲ’
`ಸರಿ ಹಾಗಾದರೆ. ಈಗ ಓದೋಲ್ಲ. ಏನ್ಮಾಡೋಣ’
`ಹನಿಮೂನು ಮುಗಿಯಿತೆ’ ಅವಳು ನಗುತ್ತಾ ಕೇಳಿದಳು.
`ಇಲ್ಲ. ಕಾಲೇಜು ಆರಂಭವಾಗುವವರೆಗೆ ಹನಿಮೂನು ಮುಂದುವರಿಯುತ್ತದೆ. ಕೋನಾರ್ಕನ್ನು ನೆನೆದುಕೊಂಡರೆ ಹನಿಮೂನು ಅಂತ್ಯವಾಗುವುದೇ ಇಲ್ಲ’
`ಓ ಅದು ಹೇಗೆ ಸಾಧ್ಯ’ ಪಾರ್ವತಿ ಉದ್ಗರಿಸಿದಳು.
`ಸಾಧ್ಯ ಪಾರೂ. ಗಂಡ ಹೆಂಡತಿ, ರಾತ್ರಿ ಹಗಲು, ಬೆಳಕು ಕತ್ತಲು ಇತ್ಯಾದಿ ಭೇದಗಳನ್ನು ಗಮನಿಸಿಕೊಳ್ಳದೆ ಗಂಟೆಗಂಟೆಗಳ ಕಾಲ ಕಾಮದಲ್ಲಿ ಮೈಮರೆಯಬೇಕು. ತಮ್ಮ ಪ್ರತ್ಯೇಕವಾದ ಐಡೆಂಟಿಟಿ ಈಗೊ ಎಲ್ಲವನ್ನೂ ಮರೆತು ಸುಖಿಸಬೇಕು’
`ಅಂದರೆ’
`ಅಂದರೆ ಬೇರೇನೂ ಕೆಲಸ ಮಾಡಬಾರದೆಂರ್ಥವಲ್ಲ. ಕಾಮ ಅರ್ಥಾತ್ ಸೆಕ್ಸ್ ಹೇಗಿರಬೇಕು ಅಂತ ನಾನಂದುದು ಅಷ್ಟೆ. ಅದು ಕೆಲವರ ಜೀವನದಲ್ಲಿ ಮೂರು ದಿನದ ಹನಿಮೂನು ಮಾತ್ರವೇ ಅನಿಸಿಕೊಳ್ಳಬಹುದು. ಕೆಲವರಿಗೆ ಸೆಕ್ಸ್ ಅನ್ನೋದು ಬರೀ ಐದು ನಿಮಿಷದ ವ್ಯವಹಾರ. ಕೆಲವರು ಕತ್ತಲಲ್ಲಿ ಮುಖ ಮುಖ ನೋಡದೆ ನಡೆಸುವ ವ್ಯವಹಾರ. ಮತ್ತೆ ಕೆಲವರಿಗೆ ಕೆಲಸದ ದಿನದ ಬಳಲಿಕೆಯ ಅಂತ್ಯದ ನಿದ್ರೆಯ ಸೆಳೆತದ ಹೊಸ್ತಿಲಲ್ಲಿ ಅವಸರವಸರವಾಗಿ ಮುಗಿದು ಹೋಗುವ ಮೂರು ನಿಮಿಷದ ವ್ಯವಹಾರ. ಹೀಗೆ ಬಹುಮಂದಿ ಸೆಕ್ಸ್ನಲ್ಲಿ ಎಕ್ಸ್ಟಸಿಯನ್ನು ಅನುಭವಿಸಲಾರದವರಾಗುತ್ತಾರೆ. ಆಗ ಅವರಿಗೆ ಬೇರೆ ಹೆಣ್ಣು ಬೇಕಾಗ್ತದೆ. ಅರೆ ಜೀವಿಸುವಿಕೆಯ ಯಾತನೆಯನ್ನು ಮರೆಯಲಿ ಶರಾಬು ಬೇಕಾಗುತ್ತದೆ. ಸಿಗರೇಟು, ಅಪೀಮು, ವೇಶ್ಯೆ ಬೇಕಾಗುತ್ತದೆ. ಈ ವ್ಯಾಕೂಮನ್ನು ತುಂಬಲು, ಇಂಡಸ್ಟ್ರಿಗಳು ಸ್ಪೆಶಲ್ ಸಿನಿಮ, ಸ್ಪೆಶಲ್ ಸಂಗೀತ ಸಿದ್ಧ ಮಾಡ್ತವೆ. ಸ್ಪೆಶಲ್ ಪೂಜೆ ಸಿದ್ಧ ಮಾಡ್ತವೆ. ಕೆಲವರಿಗೆ ಪೂಜೆ ಭಕ್ತಿಗಳ ಉನ್ಮಾದ ಬೇಕಾಗ್ತದೆ. ಸ್ವಾಮಿ-ಬಾಬಾ-ಭಗವಾನರ ಪಾದದ ಆರಾಧನೆ ಬೇಕಾಗ್ತದೆ. ಬೀದಿ ಬಲತ್ಕಾರಗಳು ನಡೆಯುತ್ತವೆ. ಹೆಂಡಂದಿರ ಬದಲಾವಣೆ ನಡೀತದೆ. ಎಲ್ಲದಕ್ಕೂ ಒಂದೇ ಕಾರಣ ಅತೃಪ್ತಿ. ಯಾವುದರದ್ದು ಕಾಮದ್ದು’
`ಗಂಡ ಹೆಂಡತಿ ರಾತ್ರಿ ಹಗಲು ಒಬ್ಬರನ್ನೊಬ್ಬರು ಗಟ್ಟಿಯಾಗಿ ಹಿಡಿದು ಮಲಕ್ಕೊಂಡರೆ ಎಲ್ಲಾ ಸಮಸ್ಯೆಗಳೂ ಪರಿಹಾರವಾಗ್ತದೆ ಅಲ್ಲವೆ ಪಾರ್ವತಿ ಗಟ್ಟಿಯಾಗಿ ನಕ್ಕಳು.
`ಅಗತ್ಯವಿಲ್ಲ. ನಾವು ಅದರ ಎಕ್ಸ್ಟಸಿಯ ಅದ್ಭುತ ಲೋಕದಲ್ಲಿರಬೇಕು. ಒಬ್ಬರನ್ನೊಬ್ಬರು ಹಿಡಕೊಂಡಿರಲಿ, ಇಲ್ಲದಿರಲಿ, ಹತ್ತಿರದಲ್ಲಿರಲಿ ದೂರದಲ್ಲಿರಲಿ,  ಆ ಸುಖ ಅಲ್ಲಿ ಇರಬೇಕು. ಬರೀ ಸುಖವಲ್ಲ, ನಾವೇ ಸುಖವಾಗಬೇಕು. ಸುಖವೇ ನಾವಾಗಬೇಕು. ಅನುಭವಿಸುವವನು ಮತ್ತು ಅನುಭವ ಒಂದೇ ಆಗಬೇಕು. ತತ್ ತ್ವಂ ಅಸಿ ಆಗಬೇಕು’ ಎಂದು ಅವನು ಅವಳನ್ನು ಹಿಡಿದುಕೊಂಡು ಸೊಂಟವನ್ನು ಬಳಿಸಿಹಿಡಿದು ತನ್ನೆದುರಿನ ಕುರ್ಚಿಯಲ್ಲಿ ಕುಳ್ಳಿರಿಸಿ, ಅವಳ ಕಣ್ಣುಗಳಲ್ಲಿ ಕಣ್ಣಿರಿಸಿ ನೋಡಿ, `ನಾನು ಹೇಳಿದ್ದನ್ನು ನೀನು ಅರ್ಥ ಮಾಡಿಕೊಂಡಿರುವೆಯೋ ಇಲ್ಲವೊ ಎಂದು ಸಂದೇಹವಾಗ್ತಾ ಇದೆ’
`ಆಗಿಲ್ಲ’ ಎಂದು ನಕ್ಕು, `ಹತ್ತಿರದಲ್ಲಿರಲಿ ದೂರದಲ್ಲಿರಲಿ’ ಅಂದಿರಲ್ಲಾ, ದೂರ ದೂರ ಇದ್ದರೆ ಕಾಮ ಎಲ್ಲಿರ್ತದೆ’
`ಕಾಮ ಎನ್ನುವುದು ಬಯಕೆ. ಅದನ್ನು ಜಾಗೃತವಾಗಿಟ್ಟುಕೊಳ್ಳಬೇಕು. ಅದು ಚಂಚಲವಾಗಬಾರದು. ಸ್ಥಿರವಾಗಿರಬೇಕು. ಬಯಕೆಯನ್ನು ತೀರಿಸುವಾಗ ಬಯಕೆ ಮುಗಿಯುತ್ತದೆ; ಕಾಮ ಸಾಯುತ್ತದೆ. ನೀನು ಅಲ್ಲಿ ದೂರದಲ್ಲಿದ್ದರೂ ಇಲ್ಲೇ ಇರುವಿ ನನ್ನ ಒಳಗೇ ಇರುವಿ ಎನ್ನುವ ಭಾವದಲ್ಲಿ ನನಗೆ ಒಂದು ಅದ್ಭುತವಾದ ಸುಖ, ಆನಂದ ಇದೆ. ಅದನ್ನು ಸಾಧ್ಯವಾಗಿಸುವುದು ಕಾಮ. ಅಂದರೆ, ಕಾಮತೃಪ್ತಿಯಲ್ಲ. ಕಾಮದ ಮೇಲೆ ಪ್ರಭುತ್ವ. ಚಿತ್ತವೃತ್ತಿ ನಿರೋಧ ಅಂದರೆ ಅದೇ. ಈಗ ಅರ್ಥವಾಯ್ತಲ್ಲ’
`ಆಯ್ತು’
`ಸರಿ ಹಾಗಾದರೆ’ ಎಂದು ಅವಳನ್ನು ಇನ್ನಷ್ಟು ಹತ್ತಿರ ಎಳೆದುಕೊಂಡು ಮೃದುವಾಗಿ ತುಟಿಯ ಮೇಲೊಂದು ಚುಂಬನವಿರಿಸಿ ಅವಳ ತೊಡೆಯ ಮೇಲೆ ತಲೆಯಿರಿಸಿ, `ಮಾತು ಸಾಕು. ತುಂಬಾ ಸುಸ್ತಾಗಿದೆ. ಒಂದು ಹಾಡು ಹೇಳು’ ಎಂದ.
`ಗಂಟೆ ಹನ್ನೊಂದು ಕಳೆಯಿತು. ಕೆಳಗಿರೋರೆಲ್ಲ ಮೇಲೆ ಓಡಿ ಬರಲಿ ಅಂತ ನಿಮ್ಮ ಯೋಚನೆಯೆ’ ಪಾರ್ವತಿಯೆಂದಳು ನಗುತ್ತಾ.
`ಚೆನ್ನಾಗಿ ಹಾಡಿದ್ರೆ ಎಲ್ರೂ ತಾವಿದ್ದಲ್ಲೇ ಕೇಳ್ತಾರೆ. ಕಿರುಚುವ ಹಾಗೆ ಹಾಡಿದ್ರೆ ಓಡಿ ಬರ್ಬಹುದು. ಅಷ್ಟಕ್ಕೂ ಯಾರಿಗಾದ್ರೂ ಈ ಹೊತ್ತು ಎಚ್ಚರವಿದ್ರೆ ತಾನೆ’
`ಛಿ, ನಾನು ಈಗ ಹಾಡೋಲ್ಲ’
`ನೀನು ಚೆನ್ನಾಗಿ ಹಾಡ್ತಿ ಹೌದಲ್ಲೋ’
`ನೀವು ಹೊಗಳ್ಬೇಕು ಅಷ್ಟೆ’
`ಹೋಗಲಿ ಬಿಡು ಒಂದು ಕತೆ ಹೇಳು’
`ಎಂಥ ಕತೆ ಮಕ್ಕಳ ಕತೆಯೆ’
`ಮಕ್ಕಳ ಕತೇನೇ ಹೇಳು. ಈಗ ಕೇಳೋದಕ್ಕೆ ಮಜವಾಗಿರುತ್ತೆ’ ಅವನು ಅವಳ ತೊಡೆಯ ಮೇಲೆ ತಲೆಯಿರಿಸಿಕೊಂಡೇ ಹೇಳಿದ.
`ಸರಿ. ಒಂದು ಊರಿನಲ್ಲಿ ಒಬ್ಬ ರಾಜನಿದ್ದ’
`ಹೂಂ’
`ನೀವು ಮಕ್ಕಳ ಹಾಗೆ ಪ್ರತಿ ವಾಕ್ಯಕ್ಕೂ `ಹೂಂ’ ಅನ್ಬೇಕಾಗಿಲ್ಲ. ಕತೆ ಮುಗಿದ ಮೇಲೆ ಒಮ್ಮೆ `ಹೂಂ’ ಅಂದರೆ ಸಾಕು’
`ಹೂಂ. ಹೇಳು’
`ಅವ್ನಿಗೊಬ್ಳು ಹೆಂಡತಿಯಿದ್ದಳು’
`ಯಾರಿಗೆ’
`ಅವ್ನಿಗೆ, ರಾಜನಿಗೆ. ಅವಳು ಬಹಳ ಸುಂದರಿಯಾಗಿದ್ದಳು’
`ರಾಜನ ಹೆಂಡತಿಯಾದ್ಮೇಲೆ ಸುಂದರಿಯಾಗಿರಲೇ ಬೇಕಲ್ಲ ರಾಜನ ಹೆಂಡತಿಯನ್ನು ಕುರೂಪಿ ಅನ್ನೋ ಧೈರ್ಯ ಯಾರಿಗಿದೆ’
`ನಿಮ್ಮ ಕಮೆಂಟ್ಸ್ ಬೇಡ. ಸುಮ್ಮನೆ ಕೇಳಿ’ ಅವಳು ಅವನ ಕೂದಲಿನಲ್ಲಿ ಬೆರಳಾಡಿತ್ತಾ ಹೇಳಿದಳು. `ಒಂದು ದಿನ ಅವಳು ರಥದಲ್ಲಿ ಕುಳಿತುಕೊಂಡು ಹೋಗ್ತಿದ್ದಾಗ ಒಬ್ಬ ಮಂತ್ರವಾದಿ ಅವಳನ್ನು ನೋಡಿ ಮರುಳಾದ. ಅವನೊಬ್ಬ ಅದ್ಭುತ ಮಂತ್ರವಾದಿಯಾಗಿದ್ದ. ಒಂದು ದಿನ ರಾಣಿ ಸ್ನಾನ ಮಾಡ್ತಿದ್ದಾಗ ಆ ಮಂತ್ರವಾದಿ ಒಂದು ನೊಣದ ರೂಪ ತಾಳಿ ಅವಳ ಬಾತ್ರೂಮಿನ ಗೋಡೆಯ ಮೇಲೆ ಕೂತ. ಒಂದು ಹಲ್ಲಿ ಆ ನೊಣವನ್ನು ನೋಡ್ತಾ ಇತ್ತು’
`ಹೂಂ. ಹಲ್ಲಿ ಆ ನೊಣವನ್ನು ನುಂಗಿಬಿಡ್ತು. ಅವನು ಅದ್ಭುತ ಮಂತ್ರವಾದಿಯೇನಲ್ಲ. ಅವನು ಬುದ್ಧಿವಂತನಾಗಿರ್ತಿದ್ರೆ ಹಲ್ಲಿಯಾಗ್ತಿದ್ದ. ಅಥವಾ ತಗಣೆಯಾಗ್ತಿದ್ದ’ ಶಂಕರ ನಕ್ಕ.
`ಹಾಗಾದರೆ ನಿಮಗೆ ಗೊತ್ತು ಆ ಕತೆ’
`ಎಲ್ಲಿದೆ ಅದರಲ್ಲಿ ಕತೆ ಕತೆ ಹುಟ್ಟೋ ಮೊದಲೇ ಮುಗಿಯಿತು. ಬೇರೆ ಹೇಳು’
`ಬೇರೆ ಕತೆ ನನಗೆ ತಿಳಿಯದು’
`ಅಂದರೆ ಇದೊಂದೇ ಕತೆಯೇ ನಿನಗೆ ತಿಳಿದಿದ್ದುದು’ ಶಂಕರ ಹುಸಿ ಬೆರಗು ವ್ಯಕ್ತಪಡಿಸಿದ.
`ಸಾಕು ತಮಾಷೆ’ ಅವಳು ಅವನ ಕಿವಿ ಹಿಂಡಿದಳು.
ಅವನು ನೆಟ್ಟಗೆ ಕುಳಿತುಕೊಂಡು,
`ಸರಿ, ಒಂದು ಜೋಕು ಹೇಳು’ ಅಂದ.
`ಜೋಕು ನನಗೆ ತಿಳಿದಿಲ್ಲ’
`ಕಾಲೇಜು ಹುಡುಗೀರು ಲೇಡೀಸ್ ರೂಮಿನಲ್ಲಿ ಕುಳಿತು ಹೇಳೋ ಕೆಟ್ಟ ಜೋಕುಗಳಲ್ಲಿ ಒಂದನ್ನು ಹೇಳು’
`ನಿಮಗ್ಯಾರು ಹೇಳಿದ್ರು ಕಾಲೇಜು ಹುಡುಗೀರು ಲೇಡೀಸ್ ರೂಮಿನಲ್ಲಿ ಕುಳಿತುಕೊಂಡು ಕೆಟ್ಟ ಜೋಕು ಹೇಳ್ತಾರೆ ಅಂತ’
`ನಂಗೊತ್ತು. ನಾನು ಒಂದು ದಿವ್ಸ ಹಲ್ಲಿಯಾಗಿ ಲೇಡೀಸ್ ರೂಮಿನ ಮೇಲೆ ಕುಳಿತಿದ್ದೆ’ ಅವನು ನಕ್ಕ.
ಅವಳೂ ನಕ್ಕು,
`ಹೂಂ. ಬುದ್ಧಿವಂತ ಮಂತ್ರವಾದಿ! ಹಾಗಾದ್ರೆ ನೀವೇ ಹೇಳಿ ಒಂದು’
`ಅವು ಹುಡುಗೀರ ಜೋಕುಗಳು. ಅದನ್ನು ಹೇಳೋಕೆ ನಂಗೆ ನಾಲಗೆ ಮಗುಚೋಲ್ಲ’
`ಅಷ್ಟು ಕೆಟ್ಟವೆ’
`ಹೂಂ’
`ಕೆಟ್ಟ ಜೋಕುಗಳನ್ನು ಹೇಳೋರು ಹುಡುಗರು ಅಂದುಕೊಂಡಿದ್ದೆ’
ಅವಳು ಪುನಃ ನಕ್ಕಳು.
ಕೆಟ್ಟ ಜೋಕುಗಳನ್ನು ಹೇಳೋರು ಹುಡುಗರಲ್ಲ. ಅರುವತ್ತರ ಮೇಲಿನ ಮುದುಕರು. ಅವು ಸೆಕ್ಸ್ ಲೈಫ್ ಮುಗಿಯಿತು ಅನ್ನೋ ಭಯ ಆರಂಭವಾದಾಗ ಜನನಕ್ಕೆ ಬರೋ ಸಪ್ಪೆ ಜೋಕುಗಳು, ಹುಡುಗಿಯರ ಜೋಕುಗಳು ಹಾಗಲ್ಲ. ಅವು ಭಾರೀ ತೀಕ್ಷ್ಣ. ಜೀರಿಗೆ ಮೆಣಸಿನ ಖಾರದ ಥರ ಒಮ್ಮೆಲೇ ನೆತ್ತಿಗೇರುವಂಥವುಗಳು. ಅವುಗಳು ನಿಲುಗಡೆಯಾಗುವುದು ಸೆಕ್ಸ್ ಲೈಫ್ ಆರಂಭವಾದಾಗ’ ಅವನು ಪುನಃ ನಕ್ಕ.
`ಮಲಕ್ಕೊಳ್ಳೋಣವೆ’ ಅವಳು ಕೇಳಿದಳು.
`ಕೂತ್ಕೊ. ಒಂದು ಮುಖ್ಯವಾದ ವಿಷಯ ಮಾತಾಡೋದಕ್ಕಿದೆ’
`ಏನು’
ಸ್ವಲ್ಪ ಹೊತ್ತು ಮೌನವಾಗಿದ್ದು ಅವನು ಹೇಳಿದ,
`ನಾನು ಹೇಳಿದ ಶಂಕರ ಮತ್ತು ಕಾಸಿಮನ ಕತೆಯಲ್ಲಿ ನಾನು ಒಂದು ಸುಳ್ಳು ಹೇಳಿದ್ದೇನೆ. ಸತ್ಯವನ್ನೇ ಹೇಳಬಹುದಾಗಿತ್ತು. ಆದರೆ ನಿನಗೆ ಶಾಕ್ ಆಗಬಹುದೆಂಬ ಭಯದಿಂದ ಸುಳ್ಳು ಹೇಳಿದೆ. ಆ ಸುಳ್ಳನ್ನು ನಾನು ಸರಿಪಡಿಸಿಬಿಟ್ಟರೆ ನನ್ನ ಜೀವನದಲ್ಲಿ ಸುಳ್ಳು ಎಂಬುದು ಉಳಿಯುವುದಿಲ್ಲ’ ಅವನ ಧ್ವನಿಯಲ್ಲಿ ಸ್ವಲ್ಪ ಭಾವೋದ್ವೇಗ ಪ್ರಕಟಗೊಂಡಿತು.
ಪಾರ್ವತಿ ಆಶ್ಚರ್ಯದಿಂದ ಅವನ ಮುಖವನ್ನೇ ದಿಟ್ಟಿಸಿದಳು.
`ಕೇಳಲು ಸಿದ್ಧಳಿರುವೆಯ’
`ಸಿದ್ಧಳಿದ್ದೇನೆ. ಹೇಳಿ’
`ಕೆಲವೊಮ್ಮೆ ಸತ್ಯವು ಕಟ್ಟು ಕತೆಗಿಂತಲೂ ವಿಸ್ಮಯಕರವಾಗಿರುತ್ತದೆ ಎಂಬ ಮಾತೊಂದಿದೆ’
`ಹೌದು’
`ಸತ್ಯವನ್ನು ತಿಳಿದು ನೀನು ಮೂರ್ಛೆ ಹೋದರೆ’ ಅವನು ಪ್ರಯತ್ನಪೂರ್ವಕ ಮುಗುಳ್ನಕ್ಕ.
`ನಾನು ಅಷ್ಟು ದುರ್ಬಲಳಲ್ಲವೆನಿಸುತ್ತದೆ’ ಅವಳೂ ಮುಗುಳ್ನಕ್ಕಳು.
`ಸರಿ. ಹಾಗಾದರೆ ಈ ಸತ್ಯವು ನನಗೇ ಸಂಬಂಧಿಸಿದ್ದು’
`ಅಂದರೆ’ ಅವಳ ಮುಖದಲ್ಲಿ ವಿಸ್ಮಯ ಕಾಣಿಸಿತು’
`ನಾನು ಶಂಕರ ಹೌದು. ಆದರೆ ನನ್ನ ತಂದೆ ರಾಮಭಟ್ಟರಲ್ಲ’
`ಮತ್ಯಾರು’
`ಅಬ್ಬೋಕರೆ’
`ಹೇಗೆ’ ಅವಳು ಆಶ್ಚರ್ಯಭರಿತಳಾಗಿ ಕೇಳಿದಳು,
`ಇದರರ್ಥ ನಾನು ರಾಮಭಟ್ಟರ ಹೆಂಡತಿಯಲ್ಲಿ ಅಬ್ಬೋಕರೆಗೆ ಹುಟ್ಟಿದವನು ಎಂದಲ್ಲ. ನಾನು ಫಾತಿಮಳ ಹೊಟ್ಟೆಯಲ್ಲೇ ಅಬ್ಬೋಕರೆಯಿಂದಲೇ ಹುಟ್ಟಿದವನು. ಶಂಕರ ಮತ್ತು ಕಾಸಿಂ ಮುಂಬಯಿಗೆ ಓಡಿಹೋದುದು ಹೌದು. ಆದರೆ ಸತ್ತವನು ಶಂಕರ, ಕಾಸಿಮನಲ್ಲ. ನಾನು ಕಾಸಿಂ. ಅನಂತಭಟ್ಟರ ಹೋಟೆಲಿಗೆ ಹೋಗಿ ಕಾಫಿ ಕುಡಿದು ನಾನು ಕೆಲಸ ಬೇಡಿದೆ. ಹೆಸರೇನೆಂದು ಕೇಳಿದಾಗ `ಶಂಕರಭಟ್ಟ’ ಎಂದೆ. ಆ ದಿವಸವೇ ಒಂದು ಜನಿವಾರ ಸಂಪಾದಿಸಿ ಹಾಕಿಕೊಂಡೆ. ಹಾಗೆ ಶಂಕರಭಟ್ಟನಾದೆ. ನಾನು ಈಗಲೂ ಶಂಕರಭಟ್ಟನೇ. ಆದರೆ ಅದರ ಹಿಂದಿರುವ ಸತ್ಯ ಇದು’
ಅವನು ಹೇಳಿದ್ದನ್ನು ಕೇಳಿ ಸ್ತಂಭೀಭೂತಳಾಗಿ ಕುಳಿತುಬಿಟ್ಟಳು ಪಾರ್ವತಿ. ಅವಳನ್ನೇ ದಿಟ್ಟಿಸುತ್ತಾ ಶಂಕರ ಕುಳಿತುಬಿಟ್ಟ. ಅವಳು ಮೈತಿಳಿದುಕೊಳ್ಳಲು ಒಂದೆರಡು ನಿಮಿಷಗಳೇ ಬೇಕಾದವು. ಆಮೇಲೆ ಅವಳು ಬಹಳ ಕ್ಷೀಣವಾದ ದನಿಯಲ್ಲಿ ಕೇಳಿದಳು,
`ಈಗ ನೀವು ಹೇಳಿದ್ದು ನಿಜವೆ’
`ನಿಜ, ಮತ್ತು ಇನ್ನು ಹೇಳಲು ನನ್ನಲ್ಲಿ ಏನೂ ಉಳಿದಿಲ್ಲ. ಇದನ್ನು ಹೇಳಲು ನಾನು ಇಷ್ಟು ಕಷ್ಟಪಡಬೇಕಾಯಿತು. ನೀನು ನನ್ನವಳಾಗಬೇಕೆಂಬ ಒಂದೇ ಆಸೆಯಿಂದ ನಾನು ಈ ವಿಷಯವನ್ನು ರಹಸ್ಯವಾಗಿರಿಸಿದೆ. ಅಷ್ಟು ಮಾತ್ರವಲ್ಲ ನಾನು ಯಾರು, ನನ್ನನ್ನು ಯಾರು ಹೆತ್ತರು, ನನ್ನ ಜನನಕ್ಕೆ ಯಾರು ಕಾರಣರು ಎಂಬುದು ನನಗೆ ಏನೇನೂ ಮುಖ್ಯವಲ್ಲ. ನಾನು ಇಂಥ ಧರ್ಮದವನು, ಇಂಥ ಮತದವನು ಎಂದು ನನಗೆ ಅನಿಸುವುದಿಲ್ಲ. ನಾನು ನಾನೇ, ನೀನು ಕಾಣುತ್ತಿರುವುದೇನೋ ಅದೇ ಮತ್ತು ಅಷ್ಟೇ ನಾನು. ನನಗೆ ಯಾವ ಹೆಸರಿರಿಸಿದರೂ ಆ ಹೆಸರು ನನ್ನ ಮೇಲೆ ಏನೂ ಪರಿಣಾಮ ಬೀರುವುದಿಲ್ಲ. ಜನರಿಗೆ ಗುರುತಿಸುವುದಕ್ಕಾಗಿ ಒಂದು ಹೆಸರು ಬೇಕು ಅಷ್ಟೆ. ಆದರೆ ವೈಯಕ್ತಿಕವಾಗಿ ಹಲವು ಕಾರಣಗಳಿಂದ ಶಂಕರ ಎಂಬ ಹೆಸರು ನನಗೆ ಹೆಚ್ಚು ಪ್ರಿಯವಾಗಿದೆ. ಈ ಹೆಸರೇ ನನಗೆ ಅನ್ನ ನೀಡಿದ್ದು, ಜೀವನ ನೀಡಿದ್ದು. ಈ ಹೆಸರಿನಿಂದಲೇ ನಾನು ಪುನರ್ಜನ್ಮ ಪಡೆದುದು. ನಾನು ಕಾಸಿಮ್ ಅಲ್ಲ. ಶಂಕರ ಎಂದು ತಿಳಿದುಕೊಳ್ಳುವುದರಲ್ಲಿ ನನಗೆ ತುಂಬಾ ಸುಖವಿದೆ. ತುಂಬಾ ಆನಂದವಿದೆ. ನಿಜವಾಗಿ ಕಾಸಿಮನೇ ಸತ್ತು ಶಂಕರ ಉಳಿದುಕೊಳ್ಳಬಾರದೆ ಎಂದು ನಾನು ನೂರಾರು ಬಾರಿ ಅಂದುಕೊಂಡುದಿದೆ. ಆದುದು ಹಾಗೆಯೇ ಎಂದೇಕೆ ತಿಳಿದುಕೊಳ್ಳಬಾರದು ಎಂದುಕೊಂಡೆ’
ಅವನು ಮಾತು ನಿಲ್ಲಿಸಿದ. ಪಾರ್ವತಿ ಮಂತ್ರಮುಗ್ಧಳಾಗಿ ಅವನ ಮಾತನ್ನು ಕೇಳುತ್ತಿದ್ದಳು. ಅವನು ಅವಳ ಮುಖ ನೋಡಿದ. ಅವಳು ಮುಗುಳ್ನಗಲು ಯತ್ನಿಸಿದಳು. ಮರುಕ್ಷಣ ಅವಳು ಅವನ ಎದೆಗೊರಗಿ ಅವನನ್ನು ಗಟ್ಟಿಯಾಗಿ ಹಿಡಿದುಕೊಂಡು ಬಿಕ್ಕಿಬಿಕ್ಕಿ ಅಳತೊಡಗಿದಳು.
ಅವನು ಅವಳ ಬೆನ್ನು ಸವರಿ ಸಾಂತ್ವನಗೊಳಿಸಿ ಅವಳ ಭಾವೋತ್ಕರ್ಷಣವು ಕಡಿಮೆಯಾದಾಗ,
`ಪಾರೂ, ಯಾಕೆ ಅಳುತ್ತಿ ಎಂದು ಕೇಳಿದ. ಅವನ ದನಿಯಲ್ಲಿ ಆತಂಕದ ಕಂಪನವಿತ್ತು.
`ಯಾಕೆಂದು ನನಗೆ ತಿಳಿಯದು. ಯಾಕೋ ಅಳು ಬಂತು. ಅಳುವೆಂದು ಹೇಳಲಾರೆ. ಏನೋ ಆಯಿತು’ ಎಂದು ಪಾರ್ವತಿ ಕಣ್ಣೊರಸಿಕೊಳ್ಳುತ್ತಾ ಅವನ ಮುಖ ನೋಡಿ ಮುಗುಳ್ನಕ್ಕಳು.
`ಪಾರೂ ನನಗೆ ಕ್ಷಮೆಯಿದೆಯೆ’ ಅವನು ಕೇಳಿದ. ಅವನ ದನಿಯಲ್ಲಿದ್ದ ನೋವಿನ ಮಿಡಿತವು ಅವಳ ಹೃದಯವನ್ನು ತಟ್ಟಿತು.
`ಇದರಲ್ಲಿ ಕ್ಷಮಿಸಲು ಏನೂ ಇಲ್ಲ. ನಾನು ನಿಮ್ಮನ್ನು ಸ್ವೀಕಾರಿಸಿದ್ದೇನೆ. ನೀವು ನನ್ನನ್ನು ಸ್ವೀಕರಿಸಿದ್ದೀರಿ. ಆಯಿತು’ ಅವಳು ಮುಗುಳ್ನಕ್ಕು ನುಡಿದಳು.
`ನಾನು ನಿಜವಾಗಿ ಯಾರು ಎಂದು ಗೊತ್ತಿಲ್ಲದಿದ್ದರೂ’
`ಹೂಂ. ನೀವು ನಿಜವಾಗಿ ಯಾರು ಎಂದು ನಂಗೆ ಈಗಲೂ ಗೊತ್ತಿಲ್ಲ’ ಅವಳು ನಕ್ಕಳು. ಆ ನಗುವಿನ ನಡುವೆ ಅವಳ ಕಣ್ಣುಗಳಿಂದ ಕಣ್ಣಿರ ಹನಿಗಳು ಉದುರಿದುವು.
ಅವನು ತುಸು ತಡೆದು ಹೇಳಿದ,
`ನಾನು ಇದನ್ನು ನಿನಗೆ ಹೇಳದಿರಬಹುದಾಗಿತ್ತು. ಎಲ್ಲವನ್ನೂ ಮರೆತು ಮುಂಬಯಿಯಲ್ಲಿದ್ದುಬಿಡಬಹುದಾಗಿತ್ತು. ಯಾರಿಗೂ ಏನೂ ತಿಳಿಯುತ್ತಿರಲಿಲ್ಲ. ಆದರೆ `ಈ ರೀತಿ ನಿರಂತರವಾಗಿ ಭಯಪಡುತ್ತಾ ನಿನ್ನ ಭೂತಕಾಲದ ಕುರಿತು ಚಿಂತಿಸುತ್ತ ಇರಬಾರದು’ ಎಂದು ನನ್ನ ಅಂತರಾತ್ಮ ನನಗೆ ಹೇಳುತ್ತಲೇ ಇತ್ತು. ನಾನು ಕಾಂತಾವರದ ವ್ಯಕ್ತಿಗಳನ್ನು ಮತ್ತೆ ಕಾಣಬೇಕು. ಅವರೆಲ್ಲ ನನಗೆ ಮೂರನೇ ವ್ಯಕ್ತಿಗಳಾದರೂ ನಾನು ಮಾಡಬೇಕಾದ ಕರ್ತವ್ಯವನ್ನು ನೆರವೇರಿಸಬೇಕು. ನಾನು ಧೈರ್ಯವಂತನಾಗಿ ಎಲ್ಲವನ್ನು ಎದುರಿಸಬೇಕು. ಸತ್ಯವನ್ನು ಸತ್ಯವಾಗಿಯೇ ಕಾಣಬೇಕು ಎಂದು ತೀರ್ಮಾನಿಸಿಕೊಂಡೆ. ನೀನು ನನ್ನನ್ನು ಅರ್ಥಮಾಡಿಕೊಳ್ಳುತ್ತಿ. ಪರಿಸ್ಥಿತಿಯನ್ನು ಅರ್ಥಮಾಡಿಕೊಳ್ಳುತ್ತಿ. ನಾನು ಹಿಂದಿನ ಜನ್ಮದಲ್ಲಿ ರಾಮನಾಗಿರಲಿ, ರಾವಣನಾಗಿರಲಿ ನಿನಗೆ ನಾನು ಇವತ್ತು ಏನೆಂದು ಕಾಣಿಸಿತ್ತಿರುವೆನೊ ಅದನ್ನು ಒಪ್ಪಿಕೊಳ್ಳುತ್ತಿ ಎಂಬ ನಂಬಿಕೆಯುಂಟಾಗಿತ್ತು’
`ನಿಮ್ಮ ನಂಬಿಕೆಯೇನೂ ಸುಳ್ಳಾಗಿಲ್ಲ’ ಎಂದು ಪಾರ್ವತಿ ಮುಗುಳ್ನಕ್ಕಳು.
ಅವನು ಅವಳನ್ನು ಬಲವಾಗಿ ತಬ್ಬಿಹಿಡಿದುಕೊಂಡು ಅವಳ ಕಣ್ಣುಗಳನ್ನು ಚುಂಬಿಸಿದ. ಭಾವೋದ್ವೇಗಕ್ಕೊಳಗಾಗಿ ಅವನ ಕಣ್ಣುಗಳು ತುಂಬಿಕೊಂಡವು. ಅವಳ ಮುಖದ ಮೇಲೆ ಚುಂಬನದ ಮಳೆಗರೆದು ಪುನಃ ಬಲವಾಗಿ ಅಪ್ಪಿಕೊಂಡ. ಆ ಅಪ್ಪುಗೆಯಲ್ಲಿ ಪಾರ್ವತಿ ಮೈಮರೆತಳು.
  
 
 
ಬೆಳಿಗ್ಗೆ ಸುಮಾರು ಐದು ಗಂಟೆಗೆ ಶಂಕರ ಎಚ್ಚರಗೊಂಡ. ಪಾರ್ವತಿ ಗಾಢ ನಿದ್ರೆಯಲ್ಲಿದ್ದಳು.
ಅವನು ಎದ್ದು ಕೆಳಗಿಳಿದು ಬಂದ. ಯಾರೂ ಎಚ್ಚರಗೊಂಡಿರಲಿಲ್ಲವೆನಿಸಿತು. ಅಂಗಳಕ್ಕಿಳಿದಾಗ ಪಾರ್ವತಿಯ ದೊಡ್ಡಮ್ಮ ಬಚ್ಚಲಲ್ಲಿ ಬೆಂಕಿಯುರಿಸುತ್ತಿರುವುದು ಕಾಣಿಸಿತು.
ಅವರು ಶಂಕರನನ್ನು ಕಂಡು,
`ಏನು ಬೇಗ ಎದ್ಬಿಟ್ಟೆ ಎಲ್ಲಿಗಾದ್ರೂ ಹೋಗಲಿಕ್ಕಿದೆಯೆ’ ಎಂದರು.
`ಇಲ್ಲ. ಏಕೋ ಎಚ್ಚರವಾಯ್ತು. ಇನ್ನೆಂಥ ನಿದ್ರೆ ಅಂತ ಹೀಗೇ ಸುತ್ತಾಡಿಕೊಂಡು ಕಡಲ ದಂಡೆಯ ವರೆಗೆ ಹೋಗಿಬರೋಣ ಅಂತ ಎದ್ಬಿಟ್ಟೆ’ ಶಂಕರನೆಂದ.
`ಹೋಗಿ ಬಾ. ನೀನು ಬರುವಷ್ಟರಲ್ಲಿ ಬಿಸಿನೀರು ಸಿದ್ಧವಾಗಿರುತ್ತೆ’ ಎಂದರು ಸುಶೀಲಮ್ಮ.
ಶಂಕರ ಹೊಳೆಯ ಮೇಲಿನ ಸಂಕ ದಾಡಿ ಕಡಲ ತೀರಕ್ಕೆ ಬಂದು ಒಂದು ಕಡೆ ಕುಳಿತ. ಕಡಲ ಮೇಲಿಂದ ಬೀಸುವ ಮುಂಜಾವದ ತಂಪುಗಾಳಿ ಬಹಳ ಆಹ್ಲಾದಕರವಾಗಿತ್ತು. ಜೂನ್ ತಿಂಗಳ ಮೊದಲ ವಾರ ಇನ್ನೂ ಮಳೆ ಆರಂಭವಾಗಿರಲಿಲ್ಲ. ಮನೆಯಲ್ಲಿ ಫ್ಯಾನಿಲ್ಲದಿದ್ದರೆ ನಿದ್ರೆಯೇ ಮಾಡುವಂತಿಲ್ಲ ಎಂಬಷ್ಟು ಸೆಖೆ. ಇಲ್ಲಿ ಎಷ್ಟೊಂದು ಚೆನ್ನಾಗಿದೆ. ಇಲ್ಲೇ ಮಲಕ್ಕೊಳ್ಳಲಾಗುತ್ತಿದ್ದರೆ ಚೆನ್ನಾಗಿರುತ್ತಿತ್ತು ಅನಿಸಿತು ಶಂಕರನಿಗೆ.
ಮೂಡಣ ಬಾನಂಚಿನಲ್ಲಿ ಬೆಳಕಿನ ಹೆಜ್ಜೆಗಳು ಇನ್ನೂ ಮೂಡಿರಲಿಲ್ಲ. ಬೆಳ್ಳಿ ಪ್ರಕಾಶಮಾನವಾಗಿತ್ತು. ಕಡಲ ತೆರೆಗಳು ಕರ್ರಗೆ ಹೊರಳುತ್ತಿದ್ದುವು. ದೂರದಲ್ಲೊಂದು ಹಡಗಿನ ಬೆಳಕು ಕಾಣಿಸಿತು.
ಸ್ವಲ್ಪ ಹೊತ್ತಿನಲ್ಲಿ ಮೆಲ್ಮೆಲ್ಲನೆ ತೆರೆಗಳ ಕಪ್ಪು ತೆಳುವಾಗತೊಡಗಿತು. ಜಲರಾಶಿಯ ಅಲುಗಾಟ ನಿಚ್ಚಳವಾಗಿ ಕಾಣಿಸತೊಡಗಿತು. ಕಿರುದೆರೆಗಳ ಉಯ್ಯಲಾಟದಲ್ಲಿ ಮಂದವಾದ ಬೆಳಕಿನ ಪ್ರತಿಫಲನ ಕಾಣಿಸಿತು.
ಚೇತೋಹಾರಿಯಾದ ದೃಶ್ಯವನ್ನು ನೋಡುತ್ತಾ ಎಷ್ಟೋ ಹೊತ್ತು ಮೈಮರೆತು ಕುಳಿತಿದ್ದ ಶಂಕರ.
ಹಿಂದುಗಡೆ ಏನೋ ಸಪ್ಪಳವಾದಂತಾಗಿ ಶಂಕರ ತಿರುಗಿ ನೋಡಿದ.
ಪಾರ್ವತಿ ಅವಳ ಚಿಕ್ಕಪ್ಪನ ಮಗ ಹತ್ತುವರ್ಷದ ಹುಡುಗ ಜಯರಾಮನೊಂದಿಗೆ ನಿಂತಿದ್ದಳು.
ಅವಳು ಮುಗುಳ್ನಗುತ್ತಾ ಬಳಿಬಂದು,
`ಏನು ಒಬ್ಬರೇ ಬಂದ್ಬಿಟ್ಟಿದ್ದೀರಲ್ಲ ನನ್ನನ್ನೂ ಕರೆಯಬಾರದಾಗಿತ್ತೆ’ ಎಂದಳು.
`ನೀನು ಒಳ್ಳೆಯ ನಿದ್ರೆಯಲ್ಲಿದ್ದೆ. ಯಾಕೆ ಎಚ್ಚರಿಸಲಿ ಎಂದುಕೊಂಡೆ’
ಪಾರ್ವತಿ ಬಂದು ಅವನ ಬಳಿ ಕುಳಿತಳು. ಜಯರಾಮ ನೀರಿನ ಬಳಿ ಓಡಿದ.
`ದೂರವೇ ಇರು. ತೆರೆಯ ಬಳಿಗೆ ಹೋಗಬೇಡ’ ಕೂಗಿ ಹೇಳಿದಳು ಪಾರ್ವತಿ. ಆಮೇಲೆ ಗಂಡನನ್ನು ನೋಡಿ ಮುಗುಳ್ನಕ್ಕು `ಒಳ್ಳೆಯ ನಿದ್ರೆಯಲ್ಲಿದ್ದರೇನಾಯ್ತು ಕರೆದರೆ ಖಂಡಿತ ಬಂದ್ಬಿಡ್ತಿದ್ದೆ’
`ಕ್ಷಮಿಸು, ಇನ್ನೊಮ್ಮೆ ಖಂಡಿತ ಕರೆಯುತ್ತೇನೆ. ಅಥವಾ ನೀನೇ ನನ್ನನ್ನು ಕರಿ’ ಅವನು ಮುಗುಳ್ನಕ್ಕ.
`ಇವತ್ತು ಬಹುಶಃ ಒಬ್ರೇ ಬರಬೇಕು ಅಂತ ಯೋಚಿಸ್ಕೊಂಡೇ ಹೊರಟಿರಿ ಅಂತ ಕಾಣುತ್ತೆ’
`ಹೂಂ. ಅದೂ ನಿಜ’
`ಯಾಕೆ’
`ಏನೋ ಒಂದೆಡೆ ಒತ್ತಟ್ಟಿಗೆ ಕುಳಿತು ಆಲೋಚನೆ ಮಾಡೋಣ ಅನಿಸಿತು. ಹಲವು ಸಮಸ್ಯೆಗಳನ್ನು ನಾನು ಇಂದು ಎದುರಿಸಬೇಕಾಗಿದೆ’
`ಆಲೋಚನೆ ಮಾಡುವುದು ಆಯ್ತೆ’
`ಆಯ್ತು ಸುಮಾರಾಗಿ. ಪ್ರಕೃತಿಯನ್ನು ವೀಕ್ಷಿಸುತ್ತಾ ಇದ್ದರೆ ಕೆಲವೊಮ್ಮೆ ಅದ್ಭುತವಾದ ಸಂಗತಿಗಳು ಮನಸ್ಸಿಗೆ ಹೊಳೆಯುತ್ತವೆ’
`ನಾನೂ ಪ್ರಕೃತಿಯೇ’ ಪಾರ್ವತಿ ಮೆಲ್ಲನೆ ನಕ್ಕಳು.
`ಪ್ರಕೃತಿ ಎಂದರೆ ನಿಸರ್ಗ ಅಂತಲೂ ಅರ್ಥವಿದೆ. ಎಲ್ಲಾ ಸೃಷ್ಟಿಯ ಮೂಲದ್ರವ್ಯ ಎಂದೂ ಅರ್ಥವಿದೆ.
`ಹೆಣ್ಣು ಅದರಲ್ಲೊಂದು’ ಅವಳು ಸ್ವಲ್ಪ ಗಟ್ಟಿಯಾಗಿಯೇ ನಕ್ಕಳು. ಅವಳ ನಗುವನ್ನು ಕಂಡು ಶಂಕರನ ಹೃದಯ ಸಂತೋಷದಿಂದ ಹಿಗ್ಗಿತು. ಎಂಥ ನಿರ್ಮಲವಾದ ಮನಸ್ಸು ಎಂದುಕೊಂಡ.
ಸ್ನಾನ ಮುಗಿಸಿ, ಕಾಫಿ ತಿಂಡಿ ತೀರಿಸಿದ ಮೇಲೆ ಶಂಕರ ಪಾರ್ವತಿಯೊಡನೆ ಹೇಳಿದ,
`ಪಾರೂ ಇವತ್ತು ನಾನು ಕಾರ್ಕಳಕ್ಕೆ ಹೋಗ್ಬೇಕು’
`ಸರಿ, ಹೋಗಿ. ಎಷ್ಟ್ಹೊತ್ತಿಗೆ ವಾಪಸು ಬರ್ತೀರಿ ನಾನೂ ಬರ್ಲಾ’
`ನೀನು ಬರೋದು ಬೇಡ ಪಾರು. ನಾನು ಇವತ್ತು ಕಾಸಿಮನ ತಂದೆಯಾದ ಅಬ್ಬೋಕರೆಯನ್ನು ಕಾಣಲು ಹೋಗ್ತಿದ್ದೀನೆ. ಮೊನ್ನೆ ನಾನು ಸ್ನೇಹಿತನ ಮನೆಗೆ ಹೋಗಿದ್ದೆ ಅಂದೆನಲ್ಲಾ. ನಾನು ಹೋದುದು ರೆಹಮಾನ್ ಸಾಹೇಬರ ಮನೆಗೆ. ಅಬ್ಬೋಕರೆ ರೆಹಮಾನ್ ಸಾಹೇಬರ ಮನೆಯಲ್ಲಿದ್ದಾರೆ ಅಂತ ರಾಮಮಾಸ್ತರೊಡನೆ ಯಾರೋ ಹೇಳಿದ್ದರು’
`ನೀವು ಅವರನ್ನು ಕಂಡಿರಾ’ ಪಾರ್ವತಿ ಕುತೂಹಲದಿಂದ ಕೇಳಿದಳು.
`ಹೌದು. ನಾನು ಅವರನ್ನು ಕಂಡೆ. ಅವರಿಗೆ ನನ್ನ ಗುರುತು ಸಿಗಲಿಲ್ಲ. ನಾನು ಅವರಿಗೆ ನನ್ನ ಗುರುತು ಹೇಳಿದೆ. ಅವರು ಇಂದು ನಾಳೆ ಇಹಲೋಕ ವ್ಯವಹಾರವನ್ನು ಮುಗಿಸುವ ಸ್ಥಿತಿಯಲ್ಲಿರುವಂತಿದೆ. ಈ ಹೊತ್ತಿನಲ್ಲಾದರೂ ನಾನವರ ಬಳಿಯಲ್ಲಿರಬೇಕು. ಆದರೆ ಸದ್ಯ ನಾನು ಅಲ್ಲೇ ಇರೋಲ್ಲ. ಬೆಳಿಗ್ಗೆ ಹೋಗಿ ಸಂಜೆ ಬಂದ್ಬಿಡ್ತೀನಿ’ ಅವನೆಂದ.
`ನೀವು ಅವರಿಗೆ ವಿಷಯವನ್ನು ತಿಳಿಸಿರುವಿರಾ’
`ಹೌದು, ಎಲ್ಲಾ ವಿಷಯವನ್ನೂ ತಿಳಿಸಿದ್ದೇನೆ’
`ಅವರೇನೆಂದರು’ ಪಾರ್ವತಿಯ ಮುಖದಲ್ಲಿ ಕುತೂಹಲ ಕಾಣಿಸಿತು.
`ಏನೂ ಹೇಳಲಿಲ್ಲ. ನನಗನಿಸಿತು, ಇದರಲ್ಲೆಲ್ಲಾ ಏನೂ ಅರ್ಥ ಅಥವಾ ಮಹತ್ವವನ್ನು ಕಾಣದಂಥ ಸ್ಥಿತಿಯನ್ನು ಅವರು ತಲುಪಿದ್ದಾರೆ ಎಂದು. ಅವರು ಆಡಿದ ಒಂದೇ ಒಂದು ಮಾತು ನನ್ನನ್ನು ದುಃಖತಪ್ತನನ್ನಾಗಿ ಮಾಡಿತು. ಅವರು ಬೇರೆ ಪ್ರತಿಕ್ರಿಯೆ ವ್ಯಕ್ತಪಡಿಸದಿದ್ದುದರಲ್ಲಿ ನನಗೇನೂ ಆಶ್ಚರ್ಯವುಂಟಾಗಲಿಲ್ಲ’
`ಏನು ಮಾತು ಅದು’
`ಅವರು ಅವರಷ್ಟಕ್ಕೇ ಮಾತಾಡಿಕೊಂಡರು. `ನೀನು ನಾಲ್ಕು ವರ್ಷಗಳ ಹಿಂದೆ ಬರುತ್ತಿದ್ದರೆ ನಾನು ನಿನ್ನನು ಚೆನ್ನಾಗಿ ನೋಡುತ್ತಿದ್ದೆ’ ಎಂದರವರು. ಈಗ ಅವರ ದೃಷ್ಟಿ ಬಹಳ ಕ್ಷೀಣವಾಗಿದೆ’
`ಯಾಕೆ ನೀವು ನಾಲ್ಕು ವರ್ಷಗಳ ಹಿಂದೆ ಬರಬಾರದಾಗಿತ್ತು’
ಅವನು ನೋವನ್ನಡಗಿಸಿಕೊಂಡು ಮಗುಳ್ನಗುತ್ತಾ ನುಡಿದ,
`ನನಗೆ ಕಾಸಿಮನಾಗುವುದು ಬೇಕಾಗಿರಲಿಲ್ಲ ಪಾರೂ. ನಾನು ಎಂದೋ ಶಂಕರನಾಗಿರುವೆ. ನಾಲ್ಕು ವರ್ಷದ ಹಿಂದೆ ನಾನು ಊರಿಗೆ ಬರುತ್ತಿದ್ದರೆ ಅದು ಬಹುಶಃ ಶಂಕರನ ಸಮಾಧಿಯಾಗುತ್ತಿತ್ತು. ಶಂಕರನ ಸಮಾಧಿಯಾದ ಮೇಲೆ ಅವನಿಗೆ ಪಾರ್ವತಿ ಸಿಗುವುದಾದರೂ ಹೇಗೆ ಅವನು ಪಾರ್ವತಿಗಾಗಿ ತಪಸ್ಸು ಮಾಡುತ್ತಿದ್ದನಲ್ಲ’
ಅವನು ಎಷ್ಟು ಅದುಮಿರಿಸಿಕೊಂಡರೂ ಅವನ ಧ್ವನಿಯಲ್ಲಿ ಭಾವೋದ್ವೇಗ ಹಣಿಕಿ ಹಾಕಿತು. ಅವಳು ಅವನ ಮಾತನ್ನು ತನ್ನೆದೆಯಲ್ಲಿ ತುಂಬಿಸಿಕೊಂಡಳೆಂಬಂತೆ ಮುಗುಳ್ನಕ್ಕಳು.
ಸ್ವಲ್ಪ ಹೊತ್ತು ತಡೆದು,
`ಸರಿ, ಹೋಗಿ. ಆದರೆ ಇಲ್ಲಿ ಮನೆಯಲ್ಲಿ ಏನು ಹೇಳ್ತೀರಿ’ ಎಂದು ಕೇಳಿದಳು.
`ಸದ್ಯ ಏನೂ ಹೇಳೋಲ್ಲ. ಸ್ನೇಹಿತರನ್ನು ಕಾಣಲು ಕಾರ್ಕಳಕ್ಕೆ ಹೋಗ್ತೀನಿ ಅನ್ತೇನೆ’
ಅವಳ ಪ್ರತಿಕ್ರಿಯೆಗಾಗಿ ಅವನು ಅವಳ ಮುಖ ನೋಡಿದ ಅವಳು ಸುಮ್ಮನಿದ್ದಳು.
ಅವನೇ ಹೇಳಿದ,
`ನಾನಾಗಿ ಏನನ್ನೂ ಹೇಳಬೇಕಾದ ಅವಶ್ಯಕತೆ ಸದ್ಯಕ್ಕೆ ಇಲ್ಲ. ಸಮಸ್ಯೆ ಬಂದಂತೆ, ಬಂದಾಗ ಎದುರಿಸಿಕೊಳ್ತೇನೆ. ಒಮ್ಮೆಲೇ ಎಲ್ಲವನ್ನೂ ಎಳೆದು ಮೈಮೇಲೆ ಹಾಕಿಕೊಂಡು ಗುದ್ದಾಡುವುದರಿಂದ ಏನೂ ಉಪಯೋಗವಿಲ್ಲ ಏನಂತಿ’
ಅವಳು ಹೌದೆಂಬರ್ಥದಲ್ಲಿ ತಲೆಯಲ್ಲಾಡಿಸಿದಳು.
`ಪಾರೂ. ನೀನು ನನ್ನ ಜೀವದ ಜೀವವಾಗಿದ್ದರೆ ನಾನು ಎಲ್ಲವನ್ನೂ ಎದುರಿಸಬಲ್ಲೆ. ನಾನು ತಪಸ್ಸು ಮಾಡಿದ್ದು ಇಂದ್ರ ಪದವಿ ಬೇಕೆಂಬ ಆಧ್ಯಾತ್ಮಿಕ ಸ್ವಾರ್ಥದಿಂದಲ್ಲ. ನೀನು ಬೇಕೆಂಬ ಮಾನವೀಯ ಸ್ವಾರ್ಥದಿಂದ’
ಪಾರ್ವತಿ ಏನೂ ಹೇಳಲಿಲ್ಲ. ಪ್ರಸನ್ನಭಾವದಿಂದಿದ್ದಳು ಅಷ್ಟೆ.
`ಏನಾದರೂ ಹೇಳಲ್ಲ’ ಅವನೆಂದ.
`ಏನು ಹೇಳಲಿ’
`ಏನಾದರೂ’
ತುಸು ತಡೆದು ಅವಳೆಂದಳು,
`ವಿಷಯ ಇಂದಲ್ಲ ನಾಳೆ ಎಲ್ಲರಿಗೂ ತಿಳಿಯುತ್ತೆ. ಆಗ ಏನಾಗಬಹುದೋ ಎಂಬ ಚಿಂತೆ ಒಳಗಡೆಯಿದೆ’
`ಏನೂ ಆಗುವುದಿಲ್ಲ ಪಾರೂ, ಸಮುದ್ರ ಮಥನದಲ್ಲಿ ವಿಷ್ಣುವಿಗೆ ಆಸಕ್ತಿಯಿದ್ದುದು ಲಕ್ಷ್ಮಿ ಮೇಲಕ್ಕೆ ಬರುವ ವರೆಗೆ ಮಾತ್ರ. ಆಮೇಲೆ ಸಮುದ್ರದಲ್ಲಿ ಅಮೃತ ಸಹ ಬಂತು ಮತ್ತೇನೇನೋ ಅಮೂಲ್ಯವಾದದ್ದು ಬಂತು. ಆದರೆ ಅದರಲ್ಲಿ ಯಾವುದರಲ್ಲೂ ವಿಷ್ಣುವಿಗೆ ಆಸಕ್ತಿಯಿರಲಿಲ್ಲ’ ಶಂಕರ ನಕ್ಕ.
`ಅದು ಹೋಲಿಕೆಯ ಮಾತಾಯಿತು. ನಿಜವಾದ ಪರಿಸ್ಥಿತಿಯನ್ನು ಹೇಗೆ ಎದುರಿಸುವುದು ಎಂದು ಹೇಳಿ’
ಅವನು ಸ್ವಲ್ಪ ಹೊತ್ತು ಸುಮ್ಮನಿದ್ದು ಹೇಳಿದ,
`ನಾನು ಒಂದು ಪ್ರಶ್ನೆಯನ್ನು ಕೇಳ್ತೇನೆ. ಅದಕ್ಕೆ ಉತ್ತರ ಹೇಳು. ಆಮೇಲೆ ಸಮಸ್ಯೆಗೆ ಏನು ಪರಿಹಾರ ಎಂದು ಹೇಳ್ತೇನೆ’
`ಸರಿ, ಕೇಳಿ’
`ನಾನು ನಿನಗೆ ಮೋಸ ಮಾಡಿರುವೆ ಎಂಬ ಭಾವ ನಿನ್ನಲ್ಲೇನಾದರೂ ಇದೆಯೆ’
`ಛೆ! ಎಂಥ ಮಾತು’ ಅವಳು ಉದ್ಗರಿಸಿದಳು.
`ನನಗೆ ಗೊತ್ತು ಯಾರೂ ಇದನ್ನು ಮೋಸವೆನ್ನಬಹುದು ಎಂದು. ಇದು ಮೋಸವಲ್ಲ ಎಂದು ನನ್ನನ್ನೇ ನಾನು ನಂಬಿಸಬೇಕಾದರೆ ನಾನು ಕಾಸಿಮನಲ್ಲ ಶಂಕರ ಎಂದು ನಾನು ಜಪಿಸಿಕೊಂಡಿರಬೇಕಾಗಿತ್ತು. ಹಾಗಿರುವಾಗ ಸತ್ಯವನ್ನು ತಿಳಿದಾಗ ನಿನ್ನ ಮನಸ್ಸಿಗೆ ಹೇಗಾಗಿರಬಹುದು ಎಂದು ನಾನು ಊಹಿಸಿಕೊಳ್ಳಬಲ್ಲೆ’
`ಏನೂ ಆಗಲಿಲ್ಲ ನನಗೆ. ಅಳು ಯಾಕೆ ಬಂತೆಂದೂ ನನಗೇ ತಿಳಿಯದು’ ಎಂದವಳು ಸ್ವಲ್ಪ ತಡೆದು, `ನಾನು ಒಂದು ಮಾತು ಹೇಳಬಲ್ಲೆ. ನೀವ್ಯಾರು ಎಂದು ನಂಗೆ ಗೊತ್ತಿಲ್ಲ; ನಾನ್ಯಾರು ಎಂದು ಕೂಡ ನಂಗೆ ಗೊತ್ತಿಲ್ಲ. ಐ ಬಿಲಾಂಗ್ ಟು ಯೂ ಯೂ ಬಿಲಾಂಗ್ ಟು ಮಿ. ಅಂದರೆ ಸೊತ್ತು ಎಂಬರ್ಥದಲ್ಲಲ್ಲ. ಒಂದೇ ಇನ್ನೊಂದು ಎಂಬ ಅರ್ಥದಲ್ಲಿ’ ಪಾರ್ವತಿಯೆಂದಳು.
`ಸರಿ, ಹಾಗಾದರೆ ಎಲ್ಲಾ ಸಮಸ್ಯೆಗೆ ಸದ್ಯಕ್ಕೆ ಒಂದೇ ಪರಿಹಾರ. ನಾನು ಒಂದು ಬಂಡೆಯಾಗಿ ಬಿಡ್ತೇನೆ. ಎಂಥ ಯುದ್ಧ ಬೇಕಾದರೂ ನಡೆಯಲಿ’ ಶಂಕರನೆಂದ.
ಒಂದು ಕ್ಷಣ ಅವನ ಮುಖವನ್ನೇ ದಿಟ್ಟಿಸಿ ಅವಳು ಮುಗುಳ್ನಕ್ಕು ನುಡಿದಳು,
`ಹಾಗಾದರೆ ನಾನು ಒಂದು ಕಪ್ಪೆಯಾಗಿ ಅದರಡಿಯಲ್ಲಿದ್ದುಬಿಡ್ತೀನಿ. ಅಷ್ಟೇ ನನ್ನಿಂದ ಸಾಧ್ಯ’
`ಸರಿ. ಎಲ್ಲರೂ ಬಂಡೆಗೆ ಗುದ್ದಬಹುದು, ಒದೆಯಬಹುದು, ಉಗುಳಬಹುದು. ಖಂಡಿತವಾಗಿಯೂ ಡೈನಮೈಟ್ ಇಡೋಲ್ಲ’
`ಯಾಕಿಡೋಲ್ಲ’
`ಬಂಡೆಯಡಿಯಲ್ಲಿರುವ ಕಪ್ಪೆಯಿಂದಾಗಿ ಬಂಡೆ ಉಳಿಯುತ್ತದೆ. ನಾನು ಬಂಡೆಯಾದರೂ, ನೀನು ಕಪ್ಪೆಯಾದರೂ ನಮ್ಮ ನಡುವಿನ ಸಂಬಂಧವನ್ನು ಯಾರೂ ಮುರಿಯಲು ಸಾಧ್ಯವಿಲ್ಲ’
`ನೀವೇನೇ ಹೇಳಿ ನನಗೆ ಭಯವಾಗ್ತಿದೆ. ಬೇಗನೇ ಎಲ್ಲಾದರೂ ಒಂದು ಮನೆ ಹುಡುಕುವಂತೆ ಅನಂತಭಟ್ರಿಗೆ ಹೇಳಿ. ಒಂದೆಡೆ ಒತ್ತಟ್ಟಿಗೆ ಇದ್ದುಬಿಡೋಣ. ಆಮೇಲೆ ಏನಾದರೂ ಆಗುತ್ತೆ. ಯಾರಿಗೆ ಗೊತ್ತು, ಎಲ್ಲರೂ ಸೇರಿ ನಮಗೆ ನ್ಯಾಷನಲ್ ಅವಾರ್ಡ್ ಕೊಡಿಸಬಹುದು’ ಎಂದಳು ಪಾರ್ವತಿ ಮೃದುವಾಗಿ ನಗುತ್ತಾ.
ಆ ನಗುವನ್ನು ಕಂಡು ಅಮೃತವುಂಡಂತಾಯಿತು ಶಂಕರನಿಗೆ. ಅವನು ಅವಳನ್ನು ಬಳಸಿ ಹಿಡಿದುಕೊಂಡು ಅವಳ ಕೆನ್ನೆಯನ್ನು ಚುಂಬಿಸಿ,
`ಸ್ವರ್ಗ ಇರೋದು ಇಲ್ಲೇ ಅಂತ ನಾನು ಈಗ ಖಂಡಿತ ನಂಬ್ತೀನಿ’ ಎಂದ.
  
 
ಅಂಗಡಿಯಲ್ಲಿ ಕುಳಿತಿದ್ದ ರೆಹಮಾನ್ ಸಾಹೇಬರು ಶಂಕರನನ್ನು ಕಂಡೊಡನೆ,
`ಇವತ್ತು ಬೆಳಗ್ಗಿನಿಂದಲೇ ಅಬ್ಬೋಕರೆ `ಕಾಸಿಮ್ ಬಂದನೆ ಕಾಸಿಮ್ ಬಂದನೆ ಎಂದು ಕೇಳ್ತಾ ಇದ್ದಾನೆ’ ಎಂದರು.
ಶಂಕರ ರೆಹಮಾನ್ ಸಾಹೇಬರ ಮನೆಗೆ ಬಂದ.
ಕಿಟಕಿಯಲ್ಲಿ ಅರ್ಧಂಬರ್ಧ ಕಾಣಿಸಿದ ಹೆಂಗಸರ, ಹುಡುಗಿಯರ ಮುಖಗಳನ್ನು ಗಮನಿಸಿಕೊಳ್ಳದೆ ತಂದೆಯ ಕೋಣೆಗೆ ಹೋದ. ಅಬ್ಬೋಕರೆ ಎಚ್ಚರದಲ್ಲಿರಲಿಲ್ಲ. ಶಂಕರ ಹೋಗಿ ಅವನ ಮಂಚದ ಮೇಲೆ ಕುಳಿತಾಗ ಅಬ್ಬೋಕರೆ ಎಚ್ಚರಗೊಂಡ.
`ಬಾಪ್ಪಾ’ ಶಂಕರ ಕರೆದ.
ಅಬ್ಬೋಕರೆ ಮೆಲ್ಲನೆ ಕಣ್ತೆರೆದು, `ಕಾಸಿಮ್’ ಎಂದ.
`ಬಾಪ್ಪಾ’ ಎಂದ ಶಂಕರ.
ಮಲಗಿದಲ್ಲೇ ಅಬ್ಬೋಕರೆಯ ಕಣ್ಣುಗಳಿಂದ ಧಾರಾಕಾರವಾಗಿ ನೀರು ಹರಿಯತೊಡಗಿತು.
ಶಂಕರ ಮೌನವಾಗಿ ನೋಡುತ್ತಾ ಕುಳಿತ.
ಸುಮಾರು ಐದು ನಿಮಿಷಗಳ ಬಳಿಕ ಅಬ್ಬೋಕರೆ ಕೇಳಿದ,
`ಈಗ ಬಂದೆಯ’
`ಹೌದು ಬಾಪ್ಪಾ’
ಮತ್ತೆ ಸ್ವಲ್ಪ ಹೊತ್ತು ಸುಮ್ಮನಿದ್ದು ಅಬ್ಬೋಕರೆ ಹೇಳಿದ,
`ನಾನಿನ್ನು ಹೆಚ್ಚು ಕಾಲ ಬದುಕಿರುವುದಿಲ್ಲ ಕಾಸಿಮ್. ಸಾಯುವ ಹೊತ್ತಿಗಾದರೂ ನಿನ್ನನ್ನು ಕಂಡೆನಲ್ಲಾ ಅಂತ ನನಗೆ ತುಂಬಾ ಸಂತೋಷವಾಗಿದೆ. ನಿನ್ನನ್ನು ನೋಡೋದಕ್ಕಾಗಿಯೇ ನನ್ನ ಜೀವ ಉಳಿದುಕೊಂಡಿದೆ ಅಂತ ತೋರ್ತದೆ, ನೀನು ಇಲ್ಲೇ ಇರ್ತೀಯ’
`ಇರ್ತೇನೆ ಬಾಪ್ಪಾ’
`ನಾನು ಸಾಯುವವರೆಗಾದರೂ ಇರು. ನಿನ್ನನ್ನು ನೋಡಿಯೇ ಪ್ರಾಣ ಬಿಡ್ತೇನೆ’
ಶಂಕರ ಮೌನವಾಗಿದ್ದ. ಮತ್ತೆ ಸ್ವಲ್ಪ ಹೊತ್ತಿನ ನಂತರ ಅಬ್ಬೋಕರೆ ಪುನಃ ನಿದ್ದೆ ಹೋದ.
ರೆಹಮಾನ್ ಸಾಹೇಬರು ಬಂದಿಣಿಕಿ ನೋಡಿ ಮನೆಯೊಳಹೋದರು. ಅಬ್ಬೋಕರೆಗೆ ಕಿರುಕುಳವಾಗಬಾರದೆಂಬ ಉದ್ದೇಶದಿಂದ ಅವರು ಮೌನವಾಗಿ ಇದ್ದಾರೆನಿಸಿತು ಶಂಕರನಿಗೆ.
ಶಂಕರ ಸ್ವಲ್ಪ ಹೊತ್ತು ಹಾಗೇ ಕುಳಿತಿದ್ದು ಹೊರಬಂದ.
ಕಿಟಕಿಯಲ್ಲಿ ಹಲವಾರು ಹೆಂಗಸರ, ಹುಡುಗಿಯರ ಮುಖಗಳು ಕಾಣಿಸಿದುವು. ಈಗಲಾದರೂ ಇವನು ತಮ್ಮನ್ನು ಗಮನಿಸಿಕೊಳ್ಳುತ್ತಾನೇನೋ ಎಂಬ ಆಸೆ ಅವುಗಳಿಗೆ. ಬಳೆಗಳ ಸದ್ದು, ಬಟ್ಟೆಯ ಸರಸರ ಸದ್ದು, ಮೆಲ್ನಗುವಿನ ಸದ್ದು.
ಆದರೆ ಶಂಕರನ ಗಮನ ಯಾವುದರ ಕಡೆಗೂ ಹರಿಯಲಿಲ್ಲ.
ಮಣಿಪಾಲದಲ್ಲಿ ಇಂಜಿನಿಯರ್ ಕಲಿಯುತ್ತಿರುವ ಮಜೀದ ಹೊರಬಂದು ಮುಗುಳ್ನಕ್ಕ.
`ಕಾಸಿಮ್, ಬನ್ನಿ ಕೂತ್ಕೊಳ್ಳಿ’ ಎಂದ.
ಅವನು ಮಜೀದನ ಹಿಂದೆ ನಡೆದ.
ಇಬ್ಬರೂ ಒಳಹೋಗಿ ಹಜಾರದಲ್ಲಿ ಸೋಫಾದಲ್ಲಿ ಕುಳಿತರು.
ಮಜೀದ ಹೇಳಿದ,
`ಕಾಕನ ಸ್ಥಿತಿ ಗಂಭೀರವಾಗಿದೆ ಅನಿಸುತ್ತೆ’
ಶಂಕರ ಮೌನವಾಗಿದ್ದ.
ಮಜೀದನೇ ಪುನಃ ಹೇಳಿದ,
`ಕಾಕನ ಸ್ಥಿತಿ ಇಂದೋ ನಾಳೆಯೋ ಅನ್ನೋ ಹಾಗಿದೆ. ನೀವು ಇಲ್ಲೇ ಇರ್ಬಹುದಲ್ಲ’
`ಇರ್ಬಹುದು’
`ಅಂದ್ಹಾಗೆ ನಿನ್ನೆ ನೀವು ಬಂದು ಹೋದಿರಲ್ಲಾ, ನಿಮ್ಮನ್ನು ನನ್ನೊಟ್ಟಿಗೆ ನೋಡಿದ ನನ್ನ ಫ್ರೆಂಡೊಬ್ಬ ಹೇಳಿದ, ನಿಮ್ಮನ್ನು ಅವನು ಮಲ್ಪೆ ಬೀಚಿನಲ್ಲಿ ಕಂಡಿದ್ದನಂತೆ. ನಿಮ್ಮ ಒಟ್ಟಿಗೆ ಯಾರೋ ಒಬ್ಬಳು ಹಿಂದೂ ಹುಡುಗಿಯಿದ್ದಳು ಅಂತ ಹೇಳಿದ. ಅಂದರೆ ಅವನು ನಿಮ್ಮನ್ನು ಕಂಡಾಗ ನೀವು ಯಾರೆಂಬುದು ಅವನಿಗೆ ತಿಳಿದಿರಲಿಲ್ಲ’
`ನನ್ನೊಂದಿಗಿದ್ದುದು ನನ್ನ ಹೆಂಡತಿ’
`ಹಿಂದುವೇ’
`ಹೌದು ಹಿಂದು. ಆದರೆ ಅವಳು ಹಿಂದುವೆಂದು ನಿಮಗೆ ಹೇಗೆ ತಿಳಿಯಿತು’
ಅಷ್ಟರವರೆಗೆ ಒಳಗೇ ಇದ್ದು ಈ ಸಂಭಾಷಣೆ ಕೇಳಿಸಿಕೊಳ್ಳುತ್ತಿದ್ದ ರೆಹಮಾನ್ ಸಾಹೇಬರು ಹೊರಬಂದರು.
ಶಂಕರ ಬಾಗಿ ವಂದಿಸಿದ.
ಅವನು ಮೌನವಾಗಿಯೇ ವಂದಿಸಿದ್ದನ್ನು ಕಂಡು ರೆಹಮಾನ್ ಸಾಹೇಬರಿಗೆ ಆಶ್ಚರ್ಯವಾಯಿತು. ಅವರೂ ಹಾಗೇ ವಂದಿಸಿದರು.
ಅವರು ಒಂದು ಮೆತ್ತನೆಯ ಕುರ್ಚಿಯಲ್ಲಿ ಕುಳಿತರು.
ಮಜೀದ ಹೇಳಿದ,
`ನನ್ನ ಫ್ರೆಂಡ್ ಹೇಳಿದ, ಆಕೆಯ ಹಣೆಯಲ್ಲಿ ಕೆಂಪು ಬೊಟ್ಟಿತ್ತು, ಕೊರಳಲ್ಲಿ ಕರೀಮಣಿಯಿತ್ತು ಅಂತ’
ಶಂಕರ ಮುಗುಳ್ನಗುತ್ತಾ,
`ಚಂದ ಕಾಣ್ತದೆ ಅಂತ ಅವಳ ಭಾವನೆ. ಆದರೂ ಆ ಕಾರಣದಿಂದ ಅವಳು ಹಿಂದು ಅಂತ ನೀವು ತಿಳಿದುಕೊಳ್ಳುವುದಾದರೆ ತಪ್ಪೇನಿಲ್ಲ’ ಎಂದ.
`ಅಂದರೆ ಅವಳು ನಮ್ಮ ಮತವನ್ನು ಸ್ವೀಕರಿಸಿಲ್ಲವೆ’ ರೆಹಮಾನ್ ಸಾಹೇಬರು ಕೇಳಿದರು.
`ಅವಳು ನನ್ನ ಮತವನ್ನು ಸ್ವೀಕರಿಸಿದ್ದಾಳೆ. ನಾನು ಅವಳ ಮತವನ್ನು ಸ್ವೀಕರಿಸಿದ್ದೇನೆ’ ಶಂಕರ ಗಟ್ಟಿಯಾಗಿ ನಕ್ಕ.
ಅವನು ನಕ್ಕ ರೀತಿ ರೆಹಮಾನ್ ಸಾಹೇಬರಿಗೆ ಮೆಚ್ಚುಗೆಯಾಗಲಿಲ್ಲ. ಕಿರಿಯರು ಯಾರೂ ಆ ರೀತಿ ಹಿರಿಯರ ಮುಂದೆ ನಗುವ ಸಂಪ್ರದಾಯ ಅವರಲ್ಲಿರಲಿಲ್ಲ. ಅಷ್ಟೊಂದು ಸೌಮ್ಯ ಸ್ವಭಾವದವನಾಗಿ ಕಾಣಿಸಿದ ಶಂಕರ ಈಗ ನೋಡಿದರೆ ಉದ್ಧಟನಂತೆ ತೋರುತ್ತಿದ್ದಾನೆ ಅಂದುಕೊಂಡರು.
`ನಿನ್ನ ಮಾತು ಅರ್ಥವಾಗಲಿಲ್ಲ’ ಅವರೆಂದರು ಗಂಭೀರವಾಗಿ.
`ಈಗ ಅರ್ಥವಾಗ್ತದೋ ನೋಡಿ’ ಎಂದು ಶಂಕರ ತನ್ನ ಬನೀನೊಳಗೆ ಕೈಹಾಕಿ ಯಜ್ಞೋಪವೀತವನ್ನು ತೋರಿಸಿದ.
ರೆಹಮಾನ್ ಸಾಹೇಬರು ಸ್ಸಂಭೀಭೂತರಾಗಿ ನೋಡಿದರು. ಮಜೀದ್ ವಿದ್ಯುದಾಘಾತಕ್ಕೆ ತುತ್ತಾದವನಂತೆ ನೋಡುತ್ತಾ ಕುಳಿತುಬಿಟ್ಟ.
ಶಂಕರನೇ ಮಾತಾಡಿದ.
`ಯಾವುದನ್ನು ಮತ, ಧರ್ಮ ಅನ್ನುತ್ತಿರುವುದು ನೀವು ಕುಂಕುಮ, ಬೊಟ್ಟು, ಕರಿಮಣಿ ಜನಿವಾರಗಳಿಂದ ಧರ್ಮವನ್ನು ನಿರ್ಧರಿಸಲಾಗುತ್ತದೆಯೆ’ ಎಂದು ಅವನು ಕೈಯಲ್ಲಿ ಹಿಡಿದಿದ್ದ ಜನಿವಾರವನ್ನು ತೋರಿಸುತ್ತಾ `ಇದನ್ನು ನಾನು ಜೀವನೋಪಾಯಕ್ಕಾಗಿ ಉಪಯೋಗಿಸಿಕೊಂಡೆ. ಅದರ ಕೆಲಸವೂ ಮುಗಿಯಿತು. ಈಗ ನನಗೆ ಅದರ ಅಗತ್ಯವೂ ಇಲ್ಲ’ ಎಂದು ಅವನು ಅದನ್ನೆಳೆದು ಕಡಿದು ಟೀಪಾಯಿಯ ಮೇಲಿದ್ದ ಆ್ಯಶ್ಟ್ರೇಯಲ್ಲಿ ಹಾಕಿ, ಈಗ ನನ್ನ ಮುಖ ನೋಡಿದರೆ ಏನನಿಸುತ್ತದೆ ನಿಮಗೆ ನನ್ನ ಧರ್ಮ ಬದಲಾಯಿಸಿತು ಅನಿಸುತ್ತಿದೆಯೇ’ ಎಂದ.
ಅವನು ಇಷ್ಟನ್ನೂ ಒಂದಿಷ್ಟೂ ಉದ್ವೇಗವಿಲ್ಲದೆ ಕ್ರೋಧದ ಸುಳಿವೂ ಇಲ್ಲದೆ ಮಾಡಿದ್ದನ್ನು ನೋಡಿ ಅವರು ಬೆರಗಾದರು.
ಮಜೀದ ಸ್ವಲ್ಪ ತಗ್ಗಿದ ದನಿಯಲ್ಲಿ ಕೇಳಿದ,
`ಅಂದರೆ ನೀವು ಮುಸ್ಲಿಂ ಎಂಬುದು ನಿಮ್ಮ ಹೆಂಡತಿಗೆ ಗೊತ್ತಿಲ್ವೆ’
`ನನ್ನನ್ನು ಮುಸ್ಲಿಂ ಎಂದು ಅವಳು ತಿಳಿದಿಲ್ಲ. ನನ್ನನ್ನು ಹಿಂದು ಎಂದೂ ಅವಳು ತಿಳಿದಿಲ್ಲ. ನನ್ನನ್ನು ತನ್ನ ಗಂಡ ಎಂದು ಅವಳು ತಿಳಿದಿರುವಳು. ನನ್ನ ತಂದೆ ಅಬ್ಬೋಕರೆ ಎಂದು ಕೂಡ ಅವಳು ತಿಳಿದಿರುವಳು’
`ವಿಚಿತ್ರ! ವಿಚಿತ್ರ! ರೆಹಮಾನ್ ಸಾಹೇಬರು ಉದ್ಗರಿಸಿದರು ಮತ್ತು ಅವರೇ ಮಾತಾಡಿದರು. `ಅಂದರೆ ಅವರು ಶುದ್ಧೀಕರಣ ಅಂತ ಏನೋ ಒಂದು ಮಾಡಿ ಮುಸಲ್ಮಾನರನ್ನು ಕ್ರಿಶ್ಚಿಯನರನ್ನು ಹಿಂದುಗಳನ್ನಾಗಿ ಮಾಡ್ತಾರಲ್ಲಾ ಅಂತದೇನನ್ನಾದರೂ ನೀನು ಮಾಡಿಕೊಂಡಿರುವೆಯ’
`ಶುದ್ದೀಕರಣ ಏನೂ ಇಲ್ಲದೆ ಹಿಂದುವು ಮುಸಲ್ಮಾನ ಅಥವಾ ಕ್ರಿಶ್ಚಿಯನ್ ಆದನಲ್ಲ ಅವನಿಗೆ ಪುನಃ ಹಿಂದು ಆಗಲು ಶುದ್ಧೀಕರಣ ಅಗತ್ಯ ಏನು ಶುದ್ದೀಕರಣ ಅನ್ನೋದು ಒಂದು ನಾಟಕ. ಹಿಂದು ಮುಸಲ್ಮಾನನಾಗುವುದು, ಕ್ರಿಶ್ಚಿಯನಾಗುವುದು ಎಲ್ಲಾ ಒಂದು ನಾಟಕ. ಅದು ಮಹಾ ಧಾರ್ಮಿಕ ಸಂಗತಿ ಎಂದು ನೀವು ತಿಳ್ಕೊಂಡಿದೀರಿ ಅಷ್ಟೆ. ನಾನು ಜನಿವಾರ ಹಾಕಿಕೊಂಡಷ್ಟೇ ಈಗ ಅದನ್ನು ಕಡಿದು ತೆಗೆದಷ್ಟೇ ಅರ್ಥ ಆ ಎಲ್ಲಾ ಧಾರ್ಮಿಕ ವಿಧಿಗಳಿಗೂ ಇರುವುದು. ಎಲ್ಲಾ ನಡೆಯುವುದು ಜೀವನಕ್ಕೋಸ್ಕರ. ಜೀವನ ಅನ್ನೋದು ಬರೀ ಹೊಟ್ಟೆ ತುಂಬಿಸೋ ವಿಚಾರ ಅಂತ ಅರ್ಥವಲ್ಲ ಅದರಲ್ಲಿ ಪ್ರತಿಷ್ಟೆ, ಗೌರವ, ಭಯದಿಂದ ರಕ್ಷಣೆ, ಹೋರಾಟದಲ್ಲಿ ಮೇಲುಗೈ ಮತ್ತೆ ಮನುಷ್ಯನ ಜೀವನದಲ್ಲಿ ಇನ್ನೇನೆಲ್ಲ ಇದೆಯೋ ಅದೆಲ್ಲಾ ಇದೆ ಅಂತ ಅರ್ಥ. ಅದೇನೂ ಇಲ್ಲದೆ ಯಾವ ಹಿಂದುವೂ ಮತಾಂತರ ಹೊಂದಲಿಲ್ಲ. ಯಾವ ಮುಸಲ್ಮಾನ ಅಥವಾ ಕ್ರಿಶ್ಚಿಯನ್ ಶುದ್ದೀಕರಣ ಬಯಸಿ ಬರಲಿಲ್ಲ’
`ಅದೆಲ್ಲ ಇರಲಿ. ಈಗ ನಿನ್ನ ಧರ್ಮ ಏನು ನೀನು ಯಾರನ್ನು ನಂಬುತ್ತಿ ನೀನು ಅಲ್ಲಾನನ್ನು ನಂಬುತ್ತೀಯ, ಈಶ್ವರನನ್ನು ನಂಬುತ್ತೀಯ’ ರೆಹಮಾನ್ ಸಾಹೇಬರು ಕೇಳಿದರು.
`ನಾನು ಎರಡನ್ನೂ ನಂಬುತ್ತೇನೆ’ ಎಂದ.
`ಅದು ಹೇಗೆ ಸಾಧ್ಯ’
`ಯಾಕೆ ಸಾಧ್ಯವಿಲ್ಲ ಎರಡು ಹೆಂಡಿರನ್ನು ಎರಡು ಬಗೆಯ ವ್ಯಾಪಾರವನ್ನು, ಎರಡು ಇಂಡಸ್ಟ್ರಿಗಳನ್ನು, ಎರಡು ಮಿನಿಸ್ಟ್ರಿಗಳನ್ನು ದೊಡ್ಡ ಹುದ್ದೆಗಳನ್ನು ನಿಭಾಯಿಸೋದು ಮನುಷ್ಯನಿಗೆ ಸಾಧ್ಯವಿದೆಯೆಂದಾದರೆ ಎರಡು ದೇವರನ್ನು ನಂಬೋದೇನು ಕಷ್ಟ ನಾನು ಎರಡನ್ನೂ ನಂಬುತ್ತೇನೆ. ಬೇಡವೆಂದಾದರೆ ಎರಡನ್ನೂ ಬಿಡುತ್ತೇನೆ’ ಅವನು ಮುಗುಳ್ನಕ್ಕ.
`ನೀನು ಶುದ್ಧ ಕಾಫರನಂತೆ ಮಾತಾಡುತ್ತಿರುವೆ!’ ರೆಹಮಾನ್ ಸಾಹೇಬರು ಸಿಟ್ಟಿನಿಂದ ನುಡಿದರು.
`ನನ್ನ ತಂದೆಯನ್ನು ನೀವು ನೋಡಿಕೊಂಡಿದ್ದೀರಿ. ನಾನು ಮಾಡಬೇಕಾದುದನ್ನು ನೀವು ಮಾಡಿದ್ದೀರಿ. ನೀವು ನನಗೆ ದೇವರ ಸಮಾನ. ಅಲ್ಲಾ ಈಶ್ವರರಿಗಿಂತಲೂ ನನಗೆ ನೀವು ದೊಡ್ಡವರು. ಅಷ್ಟೇ ನನಗೆ ಹೇಳಲಿಕ್ಕಿರುವುದು. ಇವತ್ತು ನನ್ನ ಹೆಸರು ಕೂಡ ಕಾಸಿಮ್ ಅಲ್ಲ. ನನ್ನ ಹೆಸರು ಶಂಕರಭಟ್ಟ’
ಮತ್ತೊಮ್ಮೆ ಇಬ್ಬರೂ ಮಿಂಚು ಬಡಿತಕ್ಕೆ ಗುರಿಯಾದವರಂತೆ ಕಣ್ಣು ಕಣ್ಣು ಬಿಟ್ಟರು.
`ನೀವು ನನ್ನನ್ನು ಏನು ಬೇಕಾದರೂ ತಿಳಿದುಕೊಳ್ಳಬಹುದು’ ಶಂಕರ ಎದ್ದ.
`ಎಲ್ಲಿಗೆ ಹೋಗ್ತಿದ್ದೀರಿ ಈಗ’ ಮಜೀದ ಕೇಳಿದ.
`ಎಲ್ಲಿಗೂ ಹೋಗೋಲ್ಲ. ಇಲ್ಲೇ ಇರ್ತೀನಿ’ ಎಂದು ಶಂಕರ ಹೊರನಡೆದು ಬಸ್ ಸ್ಟಾಂಡಿಗೆ ಬಂದ.
ಉಡುಪಿಗೆ ಬಂದು ಒಂದು ಆಟೋ ಮಾಡಿಕೊಂಡು ಮನೆಗೆ ಬಂದ.
ಮಧ್ಯಾಹ್ನದ ಊಟಕ್ಕೆ ಅಣಿಯಾಗಿತ್ತು.
ಊಟ ಮುಗಿಸಿದ ಬಳಿಕ ಶಂಕರ ಪಾರ್ವತಿಯೊಡನೆ ಹೇಳಿದ,
`ಪಾರೂ ಸ್ವಲ್ಪ ದಿನ ನಾನು ಕಾರ್ಕಳದಲ್ಲೇ ಉಳಿಯಬೇಕಾಗುತ್ತೆ. ತಂದೆಯ ಸ್ಥಿತಿ ಗಂಭೀರವಿದೆ. ಸ್ನೇಹಿತರ ಮನೆಗೆ ಹೋಗಿದ್ದೀನಿ ಅಂತ ಹೇಳು’
`ಎಷ್ಟು ದಿನ ಇರಬೇಕಾಗುತ್ತೆ’ ಪಾರ್ವತಿ ಕೇಳಿದಳು.
`ಹೇಳೋಕಾಗೋಲ್ಲ. ಅವಕಾಶವಾದಾಗ ಬಂದು ಹೋಗ್ತೀನಿ’
`ಎಲ್ಲಿರ್ತೀರಿ’
`ಹೋಟೆಲಲ್ಲಿರ್ತೀನಿ’
`ಊಟ ಕಾಫಿ ಎಲ್ಲ’
`ಎಲ್ಲಾ ಹೋಟೆಲಲ್ಲೇ’
ಸ್ವಲ್ಪ ಬಟ್ಟೆಬರೆ ಒಂದು ಬ್ರೀಫಿನಲ್ಲಿ ತುಂಬಿಕೊಂಡು ಶಂಕರ ಕಾರ್ಕಳಕ್ಕೆ ಹೊರಟ.