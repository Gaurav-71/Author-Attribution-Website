ತೀರ3
ಮತ್ತೆ ಅನಾಮಿಕನ ವೃತ್ತಾಂತಕ್ಕೆ ಬರುತ್ತೇನೆ. ಯಾಕೆ  ಅವನಿಗೆ ಸ್ನೇಹಿತರಿರಲಿಲ್ಲ, ಯಾಕೆ ಅನಾಥ ಪ್ರಜ್ಞೆ, ಯಾಕೆ ದುಃಖ ಎಂದು  ಹೇಳಲೇ ಬೇಕು. ಮುಖ್ಯವಾಗಿ, ಒಂದು ಸಂವೇದನಾಶೀಲ ಎಳೆ ಮನಸ್ಸಿನ ಆತ್ಮಹತ್ಯೆಗೆ ಒಬ್ಬ ಶಿಕ್ಷಕ ಹೇಗೆ ಕಾರಣನಾಗಬಹುದು ಎಂದು ಎಲ್ಲಾ ತಾಯಿತಂದೆ ತಿಳಿದುಕೊಳ್ಳಬೇಕು.
ನೂರಿಪ್ಪತ್ತು ವಿದ್ಯಾರ್ಥಿಗಳಲ್ಲಿ ಅನಾಮಿಕ ಒಬ್ಬನಾಗಿದ್ದ. ಇಪ್ಪತ್ತು-ಇಪ್ಪತ್ತೈದು ವರ್ಷ ದಾಟಿದವರೂ ಕೂಡ ಅಲ್ಲಿದ್ದರು. ಕೆಲವು ವರ್ಷ ಶಿಕ್ಷಕ ವೃತ್ತಿಯಲ್ಲಿದ್ದವರಿದ್ದರು. ಗುಮಾಸ್ತರಾಗಿದ್ದವರಿದ್ದರು. ಪೊಲೀಸಾಗಿದ್ದವರೂ ಇದ್ದರು. ಅನಾಮಿಕನನ್ನು ಕಡಲೆಯ ರಾಶಿಯಲ್ಲಿರುವ ಹೆಸರು ಕಾಳಿಗೋ ಎಳ್ಳು ಕಾಳಿಗೋ ಹೋಲಿಸಬಹುದು.
ತರಬೇತಿ ಶಾಲೆಯನ್ನು ಅಥವಾ ಅದಿರುವ ಜಾಗವನ್ನು ಅಂಡಮಾನೆಂದು ಕರೆದರೆ ತಪ್ಪಾಗಲಾರದು. ತರಬೇತಿಯಲ್ಲಿ ಅತ್ಯಂತ ಮುಖ್ಯವಾದದ್ದೆಂದರೆ,  ಅರಳೆ ಉಗ್ರಾಣದಿಂದ ತೂಕ ಪ್ರಕಾರ ಅರಳೆ  ಪಡೆದು, ಅದರ ಬೀಜ ತೆಗೆದು, ಅರಳೆ ಬತ್ತಿಗಳನ್ನು ತಯಾರಿಸಿ ತಕಲಿ ಅಥವಾ ಚರಕದಲ್ಲಿ ನೂಲು ಮಾಡುವುದು. ನೂಲನ್ನು ಸುತ್ತಿ ಹುಂಡಿ ಮಾಡಿದ ಬಳಿಕ ನೂಲು ಮತ್ತು ಹತ್ತಿ ಜೀಜವನ್ನು ಹತ್ತಿ ಉಗ್ರಾಣಕ್ಕೆ ಒಪ್ಪಿಸುವುದು. ಇದು ಮೊದಲನೆಯ ವರ್ಷದ ಮುಖ್ಯ ಕಾಯಕ. ಎರಡನೆಯ ವರ್ಷದಲ್ಲಿ ಇದೇ ರೀತಿ ತೆಗೆದ ನೂಲಿನಿಂದ ಇಪ್ಪತ್ತು ಗಜ ಬಟ್ಟೆ  ನೇದು ಒಪ್ಪಿಸಬೇಕು. ಹೊರಗಿಂದೆಲ್ಲಿಂದಾದರೂ ಮಿಲ್ಲಿನ ನೂಲು ತಂದು ಮಗ್ಗದ ನೂಲಿನ ಹಾಸಿನಲ್ಲಿ ಸೇರಿಸುವ ಮೋಸ ಮಾಡುವುದು ಸಾಮಾನ್ಯ. ಅದರೂ ಹತ್ತಿಯಿಂದ  ಬೀಜವನ್ನು ಬಿಡಿಸಲೇ ಬೇಕು. ಯಾಕೆಂದರೆ, ಇಷ್ಟು ಹತ್ತಿಗೆ ಇಂತಿಷ್ಟು ಬೀಜ ಎಂಬ ಲೆಕ್ಕ ಇತ್ತು. ಆದುದರಿಂದ ಮಿಲ್ ನೂಲು ತಂದು ಮೋಸ ಮಾಡುವವರು ಬೀಜ ಒಪ್ಪಿಸಲಿಕ್ಕೋಸ್ಕರ ಬೀಜದಿಂದ ಹತ್ತಿ  ಬಿಡಿಸಲೇ ಬೇಕು. ಆ ಮೇಲೆ ಹತ್ತಿಯನ್ನು ನಾಶಪಡಿಸಬೇಕು! ಗಾಂಧಿಜಿ ಜೀವಂತವಾಗಿದ್ದು ಇದನ್ನೆಲ್ಲ  ಬರೆದು ಅವರಿಗೆ ತಿಳಿಸಿದ್ದರೆ ಗಾಂಧಿಜಿ ಉಪವಾಸ ಮಾಡುತ್ತಿದ್ದರೊ, ಮತ್ತೇನಾದರೂ ನಮಗೆ ಒಳ್ಳೆಯದಾಗುವಂಥದು ಮಾಡುತ್ತಿದ್ದರೊ; ರಾಮಕೃಷ್ಣ ಶೆಟ್ಟರು ಹಲವು ಬಾರಿ  ಈ  ಅಪರಾಧ ಪತ್ತೆಯಾದಾಗ  ಮತ್ತು ಇತರ ಅಪರಾಧಗಳಿಗೆ ಉಪವಾಸ ಮಾಡುತ್ತಿದ್ದರು. ಕೆಲವೊಮ್ಮೆ ಕೆಲವರಿಗೆ ಕ್ಷಮೆ ದೊರೆಯುತ್ತಿತ್ತು. ಕೆಲವೊಮ್ಮೆ ಕೆಲವರಿಗೆ ಶಾಲೆಯಿಂದ  ಒಂದು ವಾರದ ಅಮಾನತು ಆಗುತ್ತಿತ್ತು.  ಎರಡನೆಯ ವರ್ಷದಲ್ಲಿ ಇಪ್ಪತ್ತು ಗಜ ಬಟ್ಟೆ ಒಪ್ಪಿಸದಿದ್ದರೆ ಪರೀಕ್ಷೆಗೆ ಕಟ್ಟುವಂತಿಲ್ಲ. ಸರ್ಟಿಫಿಕೇಟು ಇಲ್ಲ. ಎರಡು ವರ್ಷದ ಬದುಕು ವ್ಯರ್ಥವಾಗುತ್ತಿತ್ತು!
 
ಹತ್ತಿ-ನೂಲು-ಬಟ್ಟೆಯ ಈ ಘೋರವಾದ ಪ್ರಾಕ್ಟಿಕಲ್ ಬುನಾದಿ ಶಿಕ್ಷಕ ತರಬೇತಿಯ ಜೀವ ಜೀವಾಳ. ಅದನ್ನು ಮರೆತು ಶಾಂತಿಯಿಂದ ನಿದ್ರಿಸಲು ಸಾಧ್ಯವೇ ಇಲ್ಲ. ಇಪ್ಪತ್ತು ಗಜ ಬಟ್ಟೆಯ ಗುರಿಯನ್ನು ತಲಪಲು ಎಲ್ಲೋ ದೂರದ ನಗರದಲ್ಲಿ ಸಿಗುವ ದಪ್ಪ ನೂಲನ್ನು ತಂದು ಹಾಸು ಹಾಕಿ,  ಗುರಿ ತಲಪಲು ಪ್ರಯತ್ನಿಸುವವರ ಸಂಖ್ಯೆಯೂ ದೊಡ್ಡದೇ ಇತ್ತು. ಅದರೆ ಅ ನೂಲಿಗೆ ತುಂಬಾ ಬೆಲೆಯಿದ್ದು ಬಡವರಿಗೆ ಎಟಕುವಂಥದಾಗಿರಲಿಲ್ಲ. ಅದಲ್ಲದೆ ಅದು ಬಹಳ ಅಪಾಯದ ಸಾಹಸ. ಸಿಕ್ಕಿ ಹಾಕಿಕೊಂಡರೆ ಎರಡು ವರ್ಷದ ತರಬೇತಿ ನೀರಿನಲ್ಲಿ ಹೋಮ!  ಅಂಥ ಶಿಕ್ಷೆಗೆ ಗುರಿಯಾದವರೂ ಇದ್ದರೆಂದ ಮೇಲೆ, ಈ ಪ್ರಾಕ್ಟಿಕಲ್ನ ಇಪ್ಪತ್ತು ಗಜದ ಗುರಿಗೆ, ಅಂಡಮಾನಿನಲ್ಲಿ  ಕೈದಿಗಳಿಗೆ ಗಾಣದಿಂದ ದಿನದಲ್ಲಿ ಇಂತಿಷ್ಟೇ ಎಣ್ಣೆ ತೆಗೆಯಬೇಕೆಂದಿದ್ದ ಗುರಿಯೇ ಈ ಸಿಲೆಬಸ್ ತಯಾರಿಸಿದವರಿಗೆ ಮಾದರಿಯಾಗಿತ್ತೇನೊ ಎಂಬ ಅನುಮಾನವುಂಟಾದರೆ ಆಶ್ಚರ್ಯವಿಲ್ಲ.
ಎರಡನೇ  ವರ್ಷದ ಕೊನೆಯ ಪಾದ ತಲಪುವ ಹೊತ್ತಿನ ವರೆಗೂ ಅನಾಮಿಕ ಚಿಕ್ಕ  ಗಾತ್ರದವನಾಗಿಯೇ ಇದ್ದ. ರಾತ್ರಿ ಹಗಲು ದುಡಿದು ಇಪ್ಪತ್ತು ಗಜ ಬಟ್ಟೆಗೆ ತಕ್ಕಷ್ಟು ನೂಲನ್ನೇನೋ ಮಾಡಿಕೊಂಡಾಗಿತ್ತು. ಉದ್ದ  ಎಳೆಯ ಸುರುಟು ನೂಲು ಮಾಡಿಕೊಂಡಾಯಿತು. ಇತರರ ಸಹಕಾರದಿಂದ ಹಾಸು ಹಾಕಿದ್ದಾಯಿತು. ಆದರೆ ಮಗ್ಗದಲ್ಲಿ ನೇಯುವುದು ಚಿಕ್ಕ ಗಾತ್ರದ ಮನುಷ್ಯನಿಗೆ ಸುಲಭವಾಗಬೇಕಿದ್ದರೆ ಅವನು ನೇಕಾರ ಕುಟುಂಬದಲ್ಲಿ ಹುಟ್ಟಿರಬೇಕು. ಅಂತೂ ಅವರಿವರನ್ನು ಕಾಡಿ ಬೇಡಿ ತಾನೂ ಸಾಧ್ಯವಿದ್ದಷ್ಟು ನೇದು ಗುರಿ ತಲಪಿದ. ಎರಡನೆಯ ವರ್ಷದ ಲಿಖಿತ ಪರೀಕ್ಷೆಯಲ್ಲಿ ತರಗತಿಗೆ ಎರಡನೆಯವನಾಗಿ ತೇರ್ಗಡೆಯೂ ಆದ. ದುಃಸ್ವಪ್ನ ಕೊನೆಗೊಂಡಿತು. ಅದು ದುಸ್ವಪ್ನವಾಗಿದ್ದುದು ಹತ್ತಿ-ನೂಲು ಬಟ್ಟೆಯ ಕಾರಣಕ್ಕಲ್ಲ.
ಅದಕ್ಕೆ ಕಾರಣ ಅಲ್ಲಿ ಅವತರಿಸಿದ ಮತ್ತೊಬ್ಬ ಗುರು ರಾಕ್ಷಸ.
 
ಎರಡು ವರ್ಷಗಳ ಶಿಕ್ಷಕ ತರಬೇತಿಯಲ್ಲಿ  ಎರಡು ವರ್ಗಗಳು. ಎಸ್ಸೆಲ್ಸಿಯಾದವರ ಸೀನಿಯರ್ ವರ್ಗ, ಎಂಟನೆಯ ತರಗತಿಯಾಗಿ ಬಂದವರ ಜೂನಿಯರ್ ವರ್ಗ. ಸೀನಿಯರ್ ವರ್ಗದವರಿಗೆ  ‘ಮೆಥಡ್ ಆಫ್ ಟೀಚಿಂಗ್ ಇಂಗ್ಲಿಷ್’ ಎಂಬ ಒಂದು ವಿಷಯ ಹೆಚ್ಚು. ಯಾಕೆಂದರೆ ಇವರು ಮುಂದೆ ಪ್ರೌಢ ಪ್ರಾಥಮಿಕ ವರ್ಗಗಳಿಗೆ ಕಲಿಸುವ ಅಧ್ಯಾಪಕರು. ಇತರ ವಿಷಯಗಳು ಎರಡು ವರ್ಗಗಳಿಗೂ ಸಮಾನ. ‘ಮೆಥಡ್ ಆಫ್ ಟೀಚಿಂಗ್’  ಎಂಬುದು ಅದನ್ನು ಕಲಿಸುವ ಹೊತ್ತಿಗೆ ಮತ್ತು ಆ ತರಗತಿ ಕೋಣೆಗೆ ಸೀಮಿತ. ಹೊರಗೆ ಯಾರೂ ಇಂಗ್ಲಿಷ್ ಮಾತಾಡಬಾರದು. ಕನ್ನಡ ಮಾತಿನೆಡೆಯಲ್ಲಿ ಇಂಗ್ಲಿಷ್ ಶಬ್ದ ಬರಕೂಡದು. ಅನಾಮಿಕ ತರಬೇತಿ ಶಾಲೆಗೆ  ಸೇರುವ ಹಿಂದಿನ ವರ್ಷದ ವರೆಗೆ ಆಡಿದ ಮಾತಿನಲ್ಲಿ ಇಂಗ್ಲಿಷ್ ಶಬ್ದ ಬಂದರೆ ಶಬ್ದಕ್ಕಿಂತಿಷ್ಟು ಎಂದು ದಂಡ ವಸೂಲಿ ಮಾಡಲಾಗುತ್ತಿತ್ತಂತೆ! ಈ ರೀತಿಯಾಗಿ ಇಂಗ್ಲಿಷನ್ನು ದೇಷಿಸಬೇಕು ಎಂದು ಗಾಂಧಿಜಿ ಎಲ್ಲಿ ಹೇಳಿದ್ದರು
ಇತರ ವಿಷಯಗಳೆಂದರೆ, ಮಕ್ಕಳ ಮನಶ್ಶಾಸ್ತ್ರ, ಶಾಲಾಡಳಿತ, ಶಿಕ್ಷಣ ಚರಿತ್ರೆ, ಆರೋಗ್ಯಶಾಸ್ತ್ರ, ನೂಲುವ ಕುರಿತಾದ ಪಾಠ-ಎಲ್ಲ ಬಾಲಿಶವಾದ ವಿಷಯಗಳು ಮತ್ತು ಅಷ್ಟೇ ಬಾಲಿಶವಾದ ಬೋಧನಾವಿಧಾನ. ಇದರ ಜೊತೆ ಪಬ್ಲಿಕ್ ಪರೀಕ್ಷೆಗಿಲ್ಲದ ಹಿಂದಿ, ಕನ್ನಡ ಮತ್ತು ಸಂಗೀತ.  ಸಂಗೀತಕ್ಕೊಬ್ಬರು, ಹಿಂದಿ ಮತ್ತು ಕನ್ನಡಕ್ಕೊಬ್ಬರು. ಸಂಗೀತದವರು ಎರಡು ವರ್ಷದಲ್ಲಿ ಮಾಡಿದ್ದು ಒಟ್ಟು ಮೂರೋ ನಾಲ್ಕೋ ಪಾಠಗಳು. ಅದರಲ್ಲಿ ಎರಡು ಸಂಗೀತದ ಥಿಯರಿಯ ನೋಟ್ಸ್. ಹಿಂದಿಯಲ್ಲಿ ಜರಗಿದ್ದು ಅಕ್ಷರಮಾಲೆಯನ್ನು ಬರೆದುಕೊಳ್ಳುವ ಒಂದೇ ಪಾಠ. ಕನ್ನಡದಲ್ಲಿ  ವ್ಯಾಕರಣದ ತಲೆ ಬುಡವಿಲ್ಲದ ನಾಲ್ಕು-ಐದು ಪಾಠಗಳು. ತಲೆಬುಡ ಯಾಕಿರಲಿಲ್ಲವೆಂದರೆ, ವಾಸ್ತವದಲ್ಲಿ, ಅವರು ಹಿಂದಿ ಪಂಡಿತರಂತೆ! ಹಾಗಿದ್ದರೆ ಬರೀ ಹಿಂದಿಯನ್ನು ಕಲಿಸಬಹುದಾಗಿತ್ತಲ್ಲ ಅದೂ ಇಲ್ಲ. ಎಲ್ಲರೂ ಸರಿಯಾಗಿ ಪಾಠ ಮಾಡುತ್ತಿದ್ದರೆ, ಬೀಜದಿಂದ ಹತ್ತಿ ಬಿಡಿಸಿ ಬತ್ತಿ ಹೊಸೆದು ನೂಲು ಮಾಡಲು ವೇಳೆ ಸಾಕಾಗುತ್ತಿರಲಿಲ್ಲ ಎಂಬುದು ಇನ್ನೊಂದು ವಿಚಾರ! ಒಂದಿಷ್ಟು  ವೇಳೆ ಸಿಕ್ಕರೆ ಸಾಕು, ಹತ್ತಿ, ತಕಲಿ, ಚರಕದೊಡನೆ ಹೋರಾಟ!
ಬಿ.ಎ.ಬಿ.ಟಿ.ಯಾಗಿದ್ದ ಅಧ್ಯಾಪಕರು ನಾಲ್ಕು ಮಂದಿ. ಶಾಲಾಡಳಿತಕ್ಕೊಬ್ಬರು, ಮಕ್ಕಳ ಮನಶ್ಶಾಸ್ತ್ರಕ್ಕೊಬ್ಬರು, ಶಿಕ್ಷಣ ಚರಿತ್ರೆಗೊಬ್ಬರು, ಆರೋಗ್ಯಶಾಸ್ತ್ರದಿಂದಾರಂಭವಾಗಿ ಉಳಿದುದೆಲ್ಲ ಏನು ಎಂದು ಸ್ಪಷ್ಟವಿಲ್ಲದೆ ಒಂದು ಬಗೆಯ ಸರ್ವ ಸಮನ್ವಯಕಾರನಾದ ಇನ್ನೊಬ್ಬರು. ಎಲ್ಲರಿಗಿಂತ ಉತ್ತಮ ಅಧ್ಯಾಪಕರು ಈ ಸರ್ವ ಸಮನ್ವಯಕಾರರೇ ಆಗಿದ್ದರು!  ಮುಖ್ಯೋಪಾಧ್ಯಾಯರು ಕಲಿಸುತ್ತಿದ್ದುದು ಶಾಲಾಡಳಿತ. ಅವರು ಒಳ್ಳೆಯ ಮನುಷ್ಯರಾಗಿದ್ದು, ಆ ಶಾಲೆಯ ಮಟ್ಟಿಗೆ ‘ಗಾಂಧಿ’ಯೆಂದೇ ಕರೆಯಬಹುದಾದಂಥ ವ್ಯಕ್ತಿಯಾಗಿದ್ದುದರಿಂದ, ಅವರ ಪಾಠವನ್ನು ಸಹಿಸಿಕೊಳ್ಳಬಹುದಾಗಿತ್ತು.
ಶಿಕ್ಷಣ ಶಾಸ್ತ್ರದ ಅಧ್ಯಾಪಕನ ಪಾಠವಂತಿರಲಿ, ಆ ವ್ಯಕ್ತಿಯನ್ನು ಕಂಡರೇನೆ ಎಲ್ಲರಿಗೂ ಮೈಮೇಲೆ ಮುಳ್ಳು ಮೂಡುತ್ತಿತ್ತು. ಕೇವಲ ಐದಡಿ ಎತ್ತರದ ಆ ಮನುಷ್ಯನಿಗೆ ಮುಂದೆ ಅಧ್ಯಾಪಕರಾಗುವ ವಿದ್ಯಾರ್ಥಿಗಳ ಕಿವಿ ಹಿಂಡುವ ಗೀಳು ಅಂಟಿಕೊಂಡಿತ್ತು.  ಎತ್ತರದವರ ಕಿವಿ ಹಿಂಡಲು ಆತ ಮೇಲಕ್ಕೆ ನೆಗೆಯುವುದೂ ಇತ್ತು!
ಪಾಠ ಮಾಡದಿದ್ದರೂ ಅಪರೂಪಕ್ಕೆ ದುರ್ದಾನ ತೆಗೆದುಕೊಂಡವರಂತೆ ತರಗತಿಗೆ ಬರುವ ಹಿಂದಿ-ಕನ್ನಡದ ರೂಕ್ಷ ಮುಖದ ಮನುಷ್ಯನಿಗೆ ನಿರಂತರ ಬಯ್ಗಳ ಮಳೆಯನ್ನು ಸುರಿಸುವುದು  ರೂಢಿಯಾಗಿತ್ತು.
ಮನಶ್ಶಾಸ್ತ್ರವನ್ನು ಕಲಿಸುವ ಐತಾಳ ಮನುಷ್ಯನಿಗೆ ಆ ವಿಷಯವನ್ನು ಕಲಿಸಲು ಪ್ರತ್ಯೆಕವಾದ ಅರ್ಹತೆಯೇನೂ ಇರದಿದ್ದರೂ ಆತ ತರಬೇತಿ ಶಾಲೆಯ ಹಾಸ್ಟೆಲ್ ವಾರ್ಡನ್ ಆಗಿದ್ದು  ತನ್ನ ಟೆರರಿಸ್ಟ್ ಧೋರಣೆಗೆ ಖ್ಯಾತನಾಗಿದ್ದ.
ಆಗ ವಿದ್ಯುದ್ದೀಪವಿರಲಿಲ್ಲ. ಸೂರ್ಯ ಅಸ್ತಮಿಸಿದ ಬಳಿಕ ಬೆಳದಿಂಗಳಿಲ್ಲವೆಂದಾದರೆ ಕಗ್ಗತ್ತಲೆ. ಪ್ರತಿಯೊಬ್ಬನಿಗೂ ಓದಲು ಬರೆಯಲು ಓಡಾಡಲು ಅವನೇ ತಂದ ಒಂದು ಲಾಟೀನು. ಡೈನಿಂಗ್ ಹಾಲಿನಲ್ಲಿ ರಾತ್ರಿಯ ಪ್ರಾರ್ಥನೆ ಪ್ರವಚನಗಳಿಗೆ ಒಂದು ಪೆಟ್ರೊಮ್ಯಾಕ್ಸ್ ದೀಪ; ರಾತ್ರಿಯ ಊಟಕ್ಕೂ  ಇದೇ ದೀಪ. ಬೆಳಿಗ್ಗೆ  ಐದು ಗಂಟೆಗೆ ನಡೆಯುವ ಪ್ರಾರ್ಥನೆಗೆ ಲಾಟೀನು ಮಾತ್ರ. ಆದ್ದರಿಂದ ಹಿಂದಿನ ಸಾಲಿನವರಿಗೆ ಕುಳಿತಲ್ಲೇ ಪ್ರಾರ್ಥನೆ ಮತ್ತು ನಿದ್ರೆಯನ್ನು ಒಟ್ಟೊಟ್ಟಿಗೇ ಮಾಡಲು ಅವಕಾಶ. ಅಪರೂಪಕ್ಕೊಮ್ಮೊಮ್ಮೆ ಮುಖ್ಯೋಧ್ಯಾಯರು ಏನಾದರೂ ಹೇಳುವುದಿದ್ದರೆ ಅದಕ್ಕೆ ಬರುವ ಪೆಟ್ರೊಮ್ಯಾಕ್ಸಿಗೆ ಪ್ರಾರ್ಥನೆಯ ಜೊತೆಯಲ್ಲಿ ಶಾಪ. ರಾತ್ರಿ ಊಟದ ನಂತರ ಕೆಲವೊಮ್ಮೆ ಹಾಸ್ಟೆಲಿನ ಜಗಲಿಯಲ್ಲಿ ಕುಳಿತು ಸುತ್ತಮುತ್ತಲಿನ ದೂರದೂರದ ಗುಡ್ಡ ಬೆಟ್ಟಗಳ ಮೇಲೆ ಭೂತಗಳು ತಮ್ಮ ಕಾಣದ  ಕೈಯಲ್ಲಿ ಹಿಡಕೊಂಡು ಓಡಾಡುವ ಸೂಟೆಗಳ ವೀಕ್ಷಣೆಯೇ ವಿದ್ಯಾರ್ಥಿಗಳ ಮನೋರಂಜನೆಯ ಸಾಧನ. ಬೇರೆ ಮನೋರಂಜನೆಯಿಲ್ಲ.
ವಿದ್ಯಾರ್ಥಿಗಳ ಪೈಕಿ ಕೆಲವರನ್ನು ‘ದಾನವರು’ ಎಂದು ಕರೆಯಬಹುದು. ಮನವೇ ಇಲ್ಲದ ಮನಶ್ಶಾಸ್ತ್ರಜ್ಞನನ್ನು ‘ಗುರು ರಾಕ್ಷಸ’ ಎಂದು ಕರೆಯುವುದು ಸರಿ. ದಾನವರಿಗೆ ಸಲಿಂಗರತಿಗೆ ಸಹಕರಿಸಲು ಚಿಕ್ಕ ವಯಸ್ಸಿನವರು ಬೇಕು. ಸಹಕರಿಸದಿದ್ದರೆ ನಿಜವಾದ ಸೆರೆಮನೆಗಳಲ್ಲಿ ನಡೆಯುವಂತೆ ಹೊಡೆಯಲು ಬಡೆಯಲು ಅವಕಾಶವಿರಲಿಲ್ಲ.  ಏನಾದರೂ ನೆಪ ಹುಡುಕಿಕೊಂಡು ಗುರುರಾಕ್ಷಸನ ಬಳಿ ಹೋಗುವ ದಾನವರು ತಮಗಾಗದವರ ಕುರಿತಾಗಿ ಗುರು ರಾಕ್ಷಸನ ಕಿವಿಯೂದುವುದು ಸಾಮಾನ್ಯ. ಬಿಡುವೇಳೆಯಲ್ಲಿ ನಾಲ್ಕೆದು ಮಂದಿ ದಾನವರು ಯಾವಾಗಲೂ ಗುರು ರಾಕ್ಷಸನ ಮನೆಯಲ್ಲಿ ಠಾಣ್ಯ ಹೂಡುತ್ತಿದ್ದರು. ಇವರಲ್ಲಿ ಕೆಲವರು ಆತನ ‘ವಿದ್ಯಾರ್ಥಿ ಗೃಹ ರಕ್ಷಣೆ’ಯ ಕಾಯಕದಲ್ಲಿ  ಬೇಹುಗಾರಿಕೆ ಮಾಡುವವರು. ಹೆಚ್ಚಿನವರು ವಂದಿ ಮಾಗಧರು. ಗುರು ರಾಕ್ಷಸನ ಎಲ್ಲ ತಾಳಗಳಿಗೂ ಅವನಿಷ್ಟದಂತೆ ಕುಣಿಯುವವರು.  ಅವರೆದುರು ಗುರು ರಾಕ್ಷಸ ತನ್ನ ಬುದ್ಧಿಮತ್ತೆ ಮತ್ತು ಪರಾಕ್ರಮಗಳನ್ನು ಹೇಳಿಕೊಳ್ಳುತ್ತಿದ್ದ. ಗಾಯತ್ರಿ ಮಂತ್ರದ  ಮಹಿಮೆಯನ್ನು ವಿವರಿಸುತ್ತಿದ್ದ.  ಗಾಯತ್ರಿ ಮಂತ್ರವನ್ನು ಜಪಿಸುವವರು ಮಾತ್ರ ಬುದ್ಧಿವಂತರು ಎಂದು ಹೇಳುತ್ತಿದ್ದ. ದಾನವರು ಕಟ್ಟಿ ಹೇಳುವ ಕತೆಗಳನ್ನು ನಂಬುತ್ತಿದ್ದ ಒಬ್ಬಿಬ್ಬರು ದಾನವರು ಅನಾಮಿಕನೊಡನೆ ರಾತ್ರಿ ‘‘ತರಗತಿ ಕೋಣೆಗೆ ಬಾ’’ ಎಂದು ಕರೆದಾಗ ಅವನು ಹೋಗಲಿಲ್ಲ. ಇಲ್ಲಿಂದ ಅನಾಮಿಕನ ಕಷ್ಟ ಕೋಟಲೆ ಆರಂಭವಾಯಿತು.
ಒಂದು ದಿನ ಗುರು ರಾಕ್ಷಸನಿಂದ ಕರೆ ಬಂತು.
‘‘ನಿನ್ನೆ ರಾತ್ರಿ ನೀನು ಕೋಣೆಯಲ್ಲಿ ಇರಲಿಲ್ಲವಲ್ಲಾ, ಎಲ್ಲಿಗೆ ಹೋಗಿದ್ದೆ’’ ಮೂಗಿನ ಹೊಳ್ಳೆಗಳಿಗೆ ನಶ್ಯವನ್ನು ತಳ್ಳುತ್ತಾ  ಗುರು ರಾಕ್ಷಸ ಕೇಳಿದ.
‘‘ನಾನು ಎಲ್ಲಿಗೂ ಹೋಗಿರಲಿಲ್ಲ. ನನ್ನ ಕೋಣೆಯಲ್ಲಿಯೇ ಇದ್ದೆ’’
‘‘ಸುಳ್ಳು ಹೇಳಬೇಡ. ‘‘
‘‘ಇಲ್ಲ, ನಾನು ಸುಳ್ಳು ಹೇಳುತ್ತಿಲ್ಲ. ‘‘
‘‘ನಿನ್ನ ಮಾತನ್ನು ನಂಬುವುದು ಹೇಗೆ ‘‘
ಅನಾಮಿಕ ಸುಮ್ಮನಿದ್ದ. ಇಂಥ ಪ್ರಶ್ನೆಯನ್ನು ಅವನು ಎದುರಿಸಿದ್ದು  ಇದೇ  ಮೊದಲ ಬಾರಿಗಾಗಿತ್ತು.
ಹೀಗೆ ಸ್ವಲ್ಪ ಹೊತ್ತು ಸತಾಯಿಸಿದ ಬಳಿಕ ಗುರು ರಾಕ್ಷಸ, ‘‘ಸರಿ. ಈಗ ಹೋಗು. ಇನ್ನೊಮ್ಮೆ ಸಿಕ್ಕಿಬಿದ್ದರೆ ಸಸ್ಪೆಂಡ್ ಮಾಡಿಸುತ್ತೇನೆ. ‘‘ ಎಂದ.
ಗುರು ರಾಕ್ಷಸ ಎಂಥ ಹಿಂಸಾವಿನೋದಿಯಾಗಿದ್ದನೆಂದರೆ, ನಿಷ್ಪಾಪಿ ಮುಖಗಳಲ್ಲಿ ವಿಹ್ವಲತೆಯನ್ನು ಅಥವಾ ಕಣ್ಣೀರನ್ನು ಕಾಣುವ ಆಸೆಯಾದಾಗಲೆಲ್ಲ   ಎಳೆ ಹರೆಯದ  ಅಬಲರಿಗೆ ಕರೆ ಹೋಗುತ್ತಿತ್ತು.  ತಿಂಗಳಿಗೆ ಎರಡು ಮೂರು ಬಾರಿ ಅನಾಮಿಕ ಕಟಕಟೆಯಲ್ಲಿ ನಿಲ್ಲಬೇಕಾಗುತ್ತಿತ್ತು. ಕೆಲವು ಸಲ ದಾನವರು ಸಹ ಅಲ್ಲಿ ಮೌನ ಪ್ರೇಕ್ಷಕರಾಗಿ ಕುಳಿತುಕೊಂಡು ಮೋಜು ನೋಡುವುದಿತ್ತು.  ಇವರಲ್ಲಿ ಯಾರಾದರೊಬ್ಬರು  ನನ್ನ ಪರವಾಗಿ ಒಂದು ಮಾತು  ಆಡಿ ನನ್ನನ್ನು  ರಕ್ಷಿಸಬಾರದೆ ಎಂದೆಷ್ಟೋ ಸಲ ಅನಾಮಿಕನಿಗನಿಸುತ್ತಿತ್ತು. ಒಂದೇ ಒಂದು ಬಾರಿ, ‘‘ನೀನು ಒಳ್ಳೆಯ ಹುಡುಗನೆಂದು ನಾನು ಹೇಳುತ್ತೇನೆ’’ ಎಂದು ಒಬ್ಬ ದಾನವ ಟೊಣಪ ಅನಾಮಿಕನ ಕಿವಿಯಲ್ಲಿ ಹೇಳಿದ. ಆದರೆ ಅವನು ರಾತ್ರಿ ಬರಹೇಳಿದಲ್ಲಿಗೆ ಅನಾಮಿಕ ಹೋಗಲಿಲ್ಲ. ಗುರು ರಾಕ್ಷಸನ ಆಟಾಟೋಪಗಳು ಹಾಗೆಯೇ ಮುಂದರಿದುವು.
ಅವನ ಪ್ರತಿಯೊಂದು ಕಪೋಲಕಲ್ಪಿತ ಆರೋಪವೂ ಒಂದು ಶೂಲದಂತೆ ಅನಾಮಿಕನ ಹೃದಯವನ್ನು ಇರಿಯುತ್ತಿತ್ತು.
‘‘ನಿನ್ನ ತುಟಿಗಳು ಕಪ್ಪಗಿವೆ. ನೀನು ಬೀಡಿ ಎಳೆಯುತ್ತೀಯ”
‘‘ನಾನು ಬೀಡಿ ಎಳೆಯುವುದಿಲ್ಲ”
‘‘ನಾನು ಅದನ್ನು ನಂಬುವುದಿಲ್ಲ”                            ‘‘ನೀನು ನಿನ್ನೆ ಹೋಟೆಲಿಗೆ ಹೋಗಿದ್ದೆಯಂತೆ, ಹೌದಾ”
‘‘ನಾನು ಹೋಟೆಲಿಗೆ ಹೋದದ್ದಲ್ಲ, ಪೋಸಾಫೀಸಿಗೆ ಹೋದದ್ದು’’
ಆದರೆ ಆ  ಉತ್ತರ ಗುರು ರಾಕ್ಷಸನಿಗೆ ಬೇಡ.
 
‘‘ನಿನ್ನೆ ನೀನು ಬಾಲಕೃಷ್ಣ  ಭಟ್ಟನಿಗೆ ಬೈದೆಯಂತೆ. ಹೋಗೊ ಅಂದೆಯಂತೆ. ಹೌದಾ”
‘‘ಹೌದು. ಅವರು ಊಟದ ತಟ್ಟೆ ತೊಳೆದ ನೀರನ್ನು ನನ್ನ ಮೇಲೆ ಎರಚಿದರು”
ಯಾರಿಗೂ ಏಕ ವಚನವನ್ನು ಬಳಸಬಾರದೆಂಬುದು ತರಬೇತಿ ಶಾಲೆಯ ನಿಯಮವಾಗಿತ್ತು.
‘‘ನನ್ನ ಹತ್ತಿರ ಬಂದು ಹೇಳಬೇಕಾಗಿತ್ತು. ನೀನು ಬೈದದ್ದು ತಪ್ಪು. ಇನ್ನು ಇಂಥ ದೂರುಗಳು ಬಂದರೆ, ಸಸ್ಪೆಂಡಲ್ಲ ಡಿಸ್ಮಿಸ್ ಮಾಡಿಸುತ್ತೇನೆ”
ಆದರೆ ಯಾವುದೇ ದೂರನ್ನು  ಆತನಲ್ಲಿಗೆ ಒಯ್ಯುವ ಅಗತ್ಯ ಅನಾಮಿಕನಿಗೆ ಕಾಣಿಸಲಿಲ್ಲ. ಮಾತ್ರವಲ್ಲ, ಅದಕ್ಕೆ ಬೇಕಾದ ಧೈರ್ಯವೂ ಅವನಲ್ಲಿರಲಿಲ್ಲ.
ಒಂದು ಸಲ ಅವನು ಕೇಳಿದ, ‘‘ನೀನು ಕವಿತೆ ಬರೆಯುತ್ತೀಯಂತೆ ಹೌದೆ”
ಮೊತ್ತ ಮೊದಲ ಬಾರಿಗೆ ಆತನ ಬಾಯಿಂದ ಒಂದು ಮಾನವೀಯ ಪ್ರಶ್ನೆಯನ್ನು ಕೇಳಿದ ಅನಾಮಿಕ ಸಂಕೋಚದಿಂದ, ‘‘ಹೌದು’’ ಎಂದ.
ಆದರೆ ಗುರುರಾಕ್ಷನಿಗೆ ಬೇಕಾಗಿದ್ದುದು ಅನಾಮಿಕನ ಉತ್ತರವಲ್ಲ. ಮರುಕ್ಷಣವೇ ಬಂತು ಆತನ ಅಮಾನವೀಯ ಪ್ರಶ್ನೆ!
‘‘ನೀನೇ ಬರೆದದ್ದೋ ಎಲ್ಲಿಂದಾದರೂ ಕಾಪಿ ಮಾಡಿದ್ದೊ’’
ಇದಕ್ಕಿಂತ ಕೆಟ್ಟ ಮಾತು ಬೇರೆ ಇರಲಾರದೆನಿಸಿತು ಅನಾಮಿಕನಿಗೆ.
 
ಹೀಗೆ ಒಂದು ವರ್ಷ ಬಹುಮಟ್ಟಿಗೆ ಕಣ್ಣೀರಿನಲ್ಲೇ ಕರಗುತ್ತಾ ಬಂತು. ಯಾವ ದಿನ ಸಸ್ಪೆಂಡಾಗುತ್ತದೊ, ಯಾವ ದಿನ ಡಿಸ್ಮಿಸ್ ಆಗುತ್ತದೊ ಎಂಬ ಚಿಂತೆ ಕಾಡದ ದಿನವಿರಲಿಲ್ಲ. ಹಾಗೇನಾದರೂ ಆದರೆ ಮುಂದೆ ಬದುಕುವುದಕ್ಕೆ ಅರ್ಥವೇ ಇಲ್ಲ, ಆತ್ಮಹತ್ಯೆ ಮಾಡಿಕೊಳ್ಳುತ್ತೇನೆ ಎಂದು ಅನಾಮಿಕ ನಿರ್ಧರಿಸಿದ್ದ.
ಆ ಕಾಲದಲ್ಲಿ ಒಬ್ಬ ರೂಕ್ಷ ಜಿಲ್ಲಾ ವಿದ್ಯಾಧಿಕಾರಿಯಿದ್ದ. ವರ್ಷಕ್ಕೊಮ್ಮೆ ಆತನ ಇನ್ಸ್ಪೆಕ್ಷನ್ ಇರುತ್ತಿತ್ತು. ಆತನಿಗಾಗಿ ಒಬ್ಬ ಸೀನಿಯರ್ ವಿದ್ಯಾರ್ಥಿ ಕಾಸರಗೋಡಿಗೆ ಹೋಗಿ ಲಾಡು, ಹಲ್ವ, ಜಿಲೇಬಿ ಇತ್ಯಾದಿಗಳನ್ನು ತರುತ್ತಿದ್ದ. ಆತನನ್ನು ಸ್ವಾಗತಿಸಲು ತರಬೇತಿ ಶಾಲೆಯಲ್ಲಿ  ವಿದ್ಯಾರ್ಥಿಗಳು  ಒಂದೆರಡು ಗಂಟೆ ಬಿಸಿಲಲ್ಲಿ ಸಾಲಾಗಿ ಕಾದು ನಿಂತು, ಬ್ರಿಟಿಷ್ ಶೈಲಿಯ  ‘ಗಾರ್ಡ್ ಆಫ್ ಆನರ್’ ನಡೆಸಬೇಕಾಗಿತ್ತು.  ಆತನನ್ನು ದ್ವೇಷಿಸದ ಶಿಕ್ಷಕರೇ ಇರಲಿಲ್ಲ. ಒಂದು ಬಾರಿ ಆತ ಬಂದಾಗ ದುರದೃಷ್ಟವಶಾತ್ ಆ ದಿನ  ಒಬ್ಬ ವಿದ್ಯಾರ್ಥಿ ಶುದ್ಧ  ಖಾದಿಯಲ್ಲದ ಅಂಗಿಯನ್ನು ಧರಿಸಿದ್ದನ್ನು ‘ಗಾರ್ಡ್ ಆಫ್ ಆನರ್’ನ ಸಂದರ್ಭದಲ್ಲಿಯೇ ಎಳೆದು ಎತ್ತಿ ತೋರಿಸಿದ.   ಆ ವಿದ್ಯಾರ್ಥಿಗೆ ಒಂದು ವಾರದ ಸಸ್ಪೆಂಡ್ ಆಯಿತು.
ಜಿಲ್ಲಾ ವಿದ್ಯಾಧಿಕಾರಿಯ  ಬೆಳಗ್ಗಿನ ತಿಂಡಿಯೆಂದರೆ, ಒಂದಷ್ಟು ಬೆಣ್ಣೆಯ ಸಹಿತ ಹನ್ನೆರಡು ಇಡ್ಲಿಗಳು, ಹಲ್ವ, ಲಾಡು, ಜಿಲೇಬಿ ಕೇಸರಿ ಬಾತ್ ಇತ್ಯಾದಿ. ಆತನ ಎರಡು ದಿನದ ಆಹಾರವನ್ನು ದೂರದ ನಗರದಿಂದ ಮೊದಲೇ ತರಿಸಿಡಲಾಗುತ್ತಿತ್ತು. ಅತ ಹೀಗೆ ಶಾಲೆ ಶಾಲೆಗಳಲ್ಲಿ ತಿಂಡಿ ಮುಕ್ಕುತ್ತಿದ್ದಾಗ ಒಂದು ದಿನ ಅವನ ಹೆಂಡತಿ ಮನೆ ಕೆಲಸದವನನ್ನು ಪ್ರೇಮಿಸಿ ಅವನ ಜೊತೆ ಓಡಿಹೋದಳು. ಆ ಸುದ್ದಿ ಕೇಳಿ ಆನಂದಿಸದ ಶಿಕ್ಷಕರಿರಲಿಕ್ಕಿಲ್ಲ. ಹೆಚ್ಚಿನ ನಿರಂಕುಶಾಧಿಕಾರಿಗಳು ತಮ್ಮ ಪಾಪದ ಫಲವನ್ನು ತಮ್ಮ ಅದೇ ಜನ್ಮದಲ್ಲಿ ಉಣ್ಣುತ್ತಾರೆಂಬುದಕ್ಕೆ ನಾನು ಹಲವು ನಿದರ್ಶನಗಳನ್ನು ಕಂಡಿದ್ದೇನೆ.  ಅದು ಅವನ ಮುಷ್ಟಿಯೊಳಗಿನ ಅವನ ದುರದೃಷ್ಟವೇ ಹೊರತು, ದೇವರು ಹಣೆಯಲ್ಲಿ ಬರೆದುದಾಗಿರಲು ಖಂಡಿತ ಸಾಧ್ಯವಿಲ್ಲ.
 
43
ಶಿಕ್ಷಣ ತರಬೇತಿ ಶಾಲೆಯಲ್ಲಿ  ಕನ್ನಡ ಪುಸ್ತಕಗಳ ಒಂದು ಪುಷ್ಕಳವಾದ ಸಂಗ್ರಹವುಳ್ಳ ಗ್ರಂಥ ಭಂಡಾರವಿತ್ತು. ಆ ಗ್ರಂಥ ಭಂಡಾರ, ಎರಡು ವರ್ಷಗಳಲ್ಲಿ ವಿದ್ಯಾರ್ಥಿಗಳಿಗೆ  ಹಿಂದಿ ಅಕ್ಷರಗಳನ್ನು ಮಾತ್ರ ಹೇಳಿಕೊಟ್ಟು ಆ ಬಳಿಕ ಕನ್ನಡ ಅಧ್ಯಾಪಕರೆಂದು ತಿಳಿಯಲ್ಪಡುತ್ತಾ, ವಾಸ್ತವದಲ್ಲಿ ಹಿಂದಿ ಪಂಡಿತರಾದ ಅಧ್ಯಾಪಕರ  ಸುಪರ್ದಿಯಲ್ಲಿತ್ತು. ವ್ಯಕ್ತಿಯಾಗಿಯೂ ಅವರೆಷ್ಟು  ಪ್ರತೀತರೆಂದರೆ,  ಆ ಪುಸ್ತಕ ಕೋಣೆಯ ಬಾಗಿಲ ಬಳಿ ಹೋಗುವ ಧೈರ್ಯ ಬಹುಮಂದಿಗೆ ಇರಲಿಲ್ಲ. ಆದರೂ ಅದೊಂದು ಪುಸ್ತಕದ ಕೋಣೆ ಎಂದು ತಿಳಿದಾಗ, ಪುಸ್ತಕದ ಸೆಳೆತಕ್ಕೆ ಸಿಕ್ಕಿ, ನಾನು  ವಿನಮ್ರನಾಗಿ ಒಳಹೊಕ್ಕ ಹೊತ್ತು ಶುಭಘಳಿಗೆಯಾಗಿರಲಾಗಿ, ಗುರುವೇ ಆಗಿರದ ಗುರುವಿನ ಗುಲಾಮನಾದೆ. ಇದೇ ಹೊತ್ತಿನಲ್ಲಿ  ಸೀನಿಯರ್  ಗ್ರೇಡಿನ ಪುಸ್ತಕಪ್ರಿಯನಾದ ಪದ್ಮನಾಭನ ಪರಿಚಯವಾಯಿತು. ಪದ್ಮನಾಭ ವಯಸ್ಸಿನಲ್ಲಿ  ನನಗಿಂತ  ತುಂಬಾ ದೊಡ್ಡವನೂ ಧಡೂತಿ ವ್ಯಕ್ತಿಯೂ ಆಗಿದ್ದ. ಸ್ಫುರದ್ರೂಪಿಯೂ ಆಗಿದ್ದ ಪದ್ಮನಾಭ ಹಿಂದೆ ಒಂದೆರಡು ವರ್ಷ ಪೊಲೀಸಾಗಿದ್ದ.  ಶಿಕ್ಷಕನಾಗಿದ್ದೂ ಮಾಡಬೇಕಾದ ಪಾಠವನ್ನು ಮಾಡದ ಈ ರೂಕ್ಷ ಪಂಡಿತನೊಡನೆ ಮಾತಾಡುವುದು ಹೇಗೆ ಎಂಬುದನ್ನು ನಾನು ಪದ್ಮನಾಭನಿಂದ ಕಲಿತುಕೊಂಡೆ.  ನಮಗಿಬ್ಬರಿಗೂ   ಯಥೇಚ್ಛವಾಗಿ ಪುಸ್ತಕಗಳು ಸಿಕ್ಕಿದುವು. ಎರಡು ವರ್ಷಗಳಲ್ಲಿ  ವಸ್ತು,  ವಿಷಯ, ಪ್ರಕಾರ ಏನು ಎಂಥದು ಎಂದು ನೋಡದೆ ಶಿಕ್ಷಕ ಮಹಾಶಯ ತೆಗೆದು ಕೊಟ್ಟದ್ದೆಲ್ಲವನ್ನೂ ಓದಿದೆ.  ಆತ ಎಷ್ಟು ಕೆಟ್ಟ   ಮೇಸ್ಟ್ರಾಗಿದ್ದರೂ    ಅವರಿಂದ ನನಗೆ ಪುಸ್ತಕ ಸಿಗುತ್ತಿದ್ದ ಕಾರಣದಿಂದ ನಾನವರ ಬೆನ್ನು ಬಿಡಲಿಲ್ಲ. ಕಪಾಟಿನಲ್ಲಿದ್ದ ಎಲ್ಲ ಪುಸ್ತಕಗಳನ್ನು ಅಪೇಕ್ಷಿಸುವಂತಿರಲಿಲ್ಲ.  ಒಂದು ದಿನ ಭಯಪಡುತ್ತಾ ವಯಸ್ಸಿಗೆ ಸಹಜವಾದ ಆಸಕ್ತಿಯಿಂದ ಡಾಕ್ಟರ್ ಗೋಪಾಲಕೃಷ್ಣರಾಯರ ಒಂದು ಪುಸ್ತಕವನ್ನು ಅಪೇಕ್ಷಿಸಿದೆ. ಪುಸ್ತಕ ಸಿಗಲಿಲ್ಲ. ಅದು ನನ್ನ ವಯಸ್ಸಿನವರಿಗಲ್ಲ  ಎಂದು  ಅಪ್ಪಣೆಯಾಯಿತು. ಆದರೆ ಪದ್ಮನಾಭ ಅಂಥ ಪುಸ್ತಕಗಳನ್ನು ಪಡೆಯುವುದರಲ್ಲಿ ಸಫಲನಾಗಿದ್ದ. ನಾನು ಅವನಿಂದ ಪಡೆದು ಓದಿದೆ.
 
ಮಹಾತ್ಮಾ ಗಾಂಧಿ ಪ್ರಣೀತ ಶಿಕ್ಷಣ ಕ್ರಮದ ಈ ವಿದ್ಯಾಸಂಸ್ಥೆ    ಎಷ್ಟು ವಿಲಕ್ಷಣವಾಗಿತ್ತೆಂದರೆ, ಇಲ್ಲಿನ ಪಾಠ ಪ್ರವಚನದ ಕುರಿತು, ಅಷ್ಟರಲ್ಲಿ ಕೇವಲ ಆತ್ಮವಾಗಿದ್ದ ಮಹಾತ್ಮರಿಂದಲೂ ತಿಳಿದುಕೊಳ್ಳುವುದು ಸಾಧ್ಯವಿರಲಿಲ್ಲ. ಆಗೊಮ್ಮೆ  ಈಗೊಮ್ಮೆ ಕನ್ನಡ ಡಿಕ್ಟೇಶನ್ ಕೊಡುವುದು ಮಾತ್ರ ಕನ್ನಡ ಪಾಠವಾಗಿತ್ತು. ಒಮ್ಮೆ  ಈ ಅಧ್ಯಾಪಕ  ಡಿಕ್ಟೇಷನ್ ಕೊಟ್ಟಾಗ ನನಗೆ  ವಿಪರೀತ ಸಿಟ್ಟು ಬಂದು, ಸಿಟ್ಟು ಮಕ್ಕಳಾಟಿಕೆಯಾಗಿ ಪರಿವರ್ತನೆಗೊಂಡಿತು. ಇಪ್ಪತ್ತು ಶಬ್ದಗಳನ್ನೇನೋ ಎಲ್ಲರಂತೆ ಬರೆದುಕೊಟ್ಟೆ. ಆದರೆ ಬೇಕೆಂದೇ ನನ್ನ ಹೆಸರನ್ನು ಬರೆಯಲಿಲ್ಲ. ಅದರೆ ಸ್ವಲ್ಪ  ಪರದಾಟದ ಬಳಿಕ, ನಲ್ವತ್ತು ಮಂದಿಯಲ್ಲಿ ಹೆಸರಿಲ್ಲದ ಒಂದೇ ಕಾಗದ ಯಾರದೆಂದು  ಪತ್ತೆ ಹಚ್ಚುವುದು ಅಧ್ಯಾಪಕ ಮಹಾಶಯನಿಗೆ ಹೆಚ್ಚು ಕಷ್ಟವಾಗಲಿಲ್ಲ. ಇಪ್ಪತ್ತು ಶಬ್ದಗಳಲ್ಲಿ  ಇಪ್ಪತ್ತೂ  ಸರಿಯಾಗಿದ್ದ ಒಂದೇ ಉತ್ತರ ಪತ್ರ ಕೂಡ ಅದೊಂದೇ.  ಹತ್ತೊಂಬತ್ತು ಸರಿಯಾಗಿ ಬರೆದವರು ನಾಲ್ಕೆ ೖದು ಮಂದಿಯಿದ್ದರು. ಐದಾರನ್ನು   ಮಾತ್ರ ಸರಿಯಾಗಿ ಬರೆದವರೂ ಇದ್ದರು. ಐದಾರು ಮಾತ್ರ ಸರಿಯಿರುವುದು  ಹೇಗೆ ಸಾಧ್ಯ  ಅವರು ಕೂಡ  ಡಿಕ್ಟೇಷನ್ ಪಾಠವನ್ನು ತಮಾಷೆ ಮಾಡಿರಬಹುದೆ ಎಂದುಕೊಂಡೆ. ಇಪ್ಪತ್ತರಲ್ಲಿ  ಇಪ್ಪತ್ತು   ಮಹಾ ರತ್ನಗಳನ್ನು ಸಂಪಾದಿಸಿದ್ದಕ್ಕೆ  ನನಗೆ ಸನ್ಮಾನ  ಹಿಂದಿ ಭಟ್ಟರು  ನನ್ನನ್ನು ಕರೆದು, ಪೇಪರು ಕೊಟ್ಟು, ಹೆಸರು ಬರೆಯದಿದ್ದುದಕ್ಕೆ ಕಣ್ಣೀರು ಬರುವಷ್ಟು ಚೆನ್ನಾಗಿ ಕಿವಿ ಕಿವುಚಿ, ಆ ಬಳಿಕ ಬೆರಳು ನೋಡಿಕೊಂಡು, ‘‘ಥತ್,  ಸ್ನಾನ ಮಾಡದೆ ಎಷ್ಟು ದಿನವಾಗಿತ್ತೋ ಏನೊ, ಇನ್ನು ಕೈ ತೊಳೆಯಬೇಕು. ಕರ್ಮ!’’ ಎಂದು ಸನ್ಮಾನಿಸಿದರು! ಯಾವ ಅಧ್ಯಾಪಕನಿಗೆ ವಿದ್ಯಾರ್ಥಿಯನ್ನು ಕಾಣುವಾಗ ಅದರ ಜೊತೆ ಅವನ ಜಾತಿ ಕೂಡ ಕಾಣಿಸುತ್ತದೆಯೋ ಅವರಿಂದಲೇ ಈ ದೇಶ ಹಾಳಾದದ್ದು ಎಂದು ನನಗೆ ಎಷ್ಟೋ  ಬಾರಿ ಅನಿಸಿದೆ. ಹಾಳಗಿಲ್ಲವಲ್ಲ ಎಂದು ಯಾರಾದರೂ ಹೇಳಿದರೆ, ಅದು ಖಂಡಿತವಾಗಿಯೂ ಇಂಥ ಮೇಸ್ಟರುಗಳಿಂದಾಗಿಯಲ್ಲ.
ಕಿವಿಗಾದ ನೋವು ಸ್ವಲ್ಪ ಹೊತ್ತಿನಲ್ಲಿ ಕಡಿಮೆಯಾಯಿತು. ಆದರೆ ಕಿವಿಯೊಳಹೊಕ್ಕ ಹಿಂದಿ ಭಟ್ಟನ ಮಾತಿನ ನೋವು ಹಾಗೆಯೇ ಉಳಿದುಕೊಂಡಿತು. ಏಕ ಕಾಲದಲ್ಲೇ ಇಂಥ ಸನ್ಮಾನ ಮತ್ತು ಅವಮಾನದ  ಅನುಭವ ತುಸು ಅಪರೂಪದ್ದೆಂದೇ ನನ್ನ ಭಾವನೆ. ಕನ್ನಡ ಮತ್ತು ಹಿಂದಿ ಕಲಿಸಬೇಕಾಗಿದ್ದ  ಆ ಅಧ್ಯಾಪಕರು ಏನೂ ಕಲಿಸದಿರುವ ಬಗ್ಗೆ ಎಲ್ಲರೂ ಆಡಿಕೊಳ್ಳತ್ತಿದ್ದರು. ಆದರೆ ಯಾವುದಾದರೊಂದು ರೀತಿಯಲ್ಲಿ ತಮ್ಮ ಭಾವನೆಯನ್ನು ಆತನಿಗೆ ತಿಳಿಸುವ ಪ್ರಯತ್ನ ಯಾರೂ ಮಾಡುವುದಿಲ್ಲ ಯಾಕೆ ಎಂದು ನಾನು ಚಿಂತಿಸುತ್ತಿದ್ದೆ.
ಶಿಕ್ಷಣ ಶಾಸ್ತ್ರದ   ಅಧ್ಯಾಪಕ  ಸದಾ  ದೂರ್ವಾಸನ ಕೆಟ್ಟ ಅವತಾರ. ಐದೂವರೆ ಅಡಿ ಎತ್ತರದ  ಆತ  ಹೆಚ್ಚು ಎತ್ತರದ ಹುಡುಗರ ಕಿವಿ ಹಿಡಿಯಲು ದಿನಕ್ಕೊಮ್ಮೆಯಾದರೂ ಕೋತಿಯಂತೆ  ಜಿಗಿಯುತ್ತಿದ್ದ. ಎಲ್ಲಾ ಕಾಲದಲ್ಲಿಯೂ, ಸರಕಾರಿ ಶಾಲೆಯಾಗಿರಲಿ, ಖಾಸಗಿ ಶಾಲೆಯಾಗಿರಲಿ ಮೇಸ್ಟ್ರುಗಳ ಪೈಕಿ ಒಂದಷ್ಟು  ಮಂದಿ ಕೇವಲ ಜೈಲರುಗಳಾಗಲು ಅರ್ಹರು ಎಂದು ಹೇಳಲು ಯಾರೂ ಯಾವತ್ತೂ ದಾಕ್ಷಿಣ್ಯ ಪಡಬಾರದು.
 
ಆ ಎರಡು ವರ್ಷಗಳ ನರಕವಾಸದಲ್ಲಿ  ನನಗೆ ಸ್ವರ್ಗದ ಬೆಳಕೇನಾದರೂ ಕಾಣಿಸಿದ್ದರೆ, ಅದು ಪುಸ್ತಕಗಳಲ್ಲಿ, ಮತ್ತು ನಾನು ಬಂಡೆಯ ಮೇಲೆ ಕುಳಿತು ಬಹುತೇಕ ಪ್ರತಿ ಸಾಯಂಕಾಲವೂ ಹೊಸತೆಂಬಂತೆ ಮೈಮರೆತು  ನೋಡುತ್ತಿದ್ದ ಪಶ್ಚಿಮ ಆಕಾಶದ ವರ್ಣಮಯ ಅನಂತತೆಯಲ್ಲಿ. ಆ ಕಾಲದಲ್ಲೇ  ಕವಿತೆ ಬರೆಯುವ ಹುಚ್ಚು ನನ್ನನ್ನು ಅಮರಿಕೊಂಡದ್ದು. ಅದು ಪ್ರೇಯಸಿಯೊಡನೆ ನಡೆಸುವ ಪ್ರಣಯಚೇಷ್ಟೆಯಂತೆ ತೀವ್ರವಾಗಿಯೂ ಅಸಂಬದ್ಧವಾಗಿಯೂ ಇತ್ತು. ಗುರುವಿಲ್ಲದ ಕ್ರಿಯೆಯಾಗಿದ್ದುದರಿಂದ ಅದು ಮತ್ತೆ ಹಾಗಲ್ಲದೆ ಹೇಗೆ ತಾನೆ ಇರಲು ಸಾಧ್ಯ
 
ತರಬೇತಿ ಶಾಲೆ ಒಂದು ವಿಚಾರದಲ್ಲಿ ನಿಜಕ್ಕೂ ಸಹನೀಯವಾಗಿತ್ತು. ಬೆಳಗ್ಗಿನ ಗಂಜಿ ಮತ್ತು ಚಟ್ನಿ ಊಟ, ಮಧ್ಯಾಹ್ನದ ಒಳ್ಳೆಯ ಅನ್ನ ಮತ್ತು ಸಾಂಬಾರಿನ ಊಟ, ಸಾಯಂಕಾಲದ ಉಪ್ಪಿಟ್ಟು ಅವಲಕ್ಕಿ ಮತ್ತು ಕಷಾಯ, ರಾತ್ರಿಯ ಗಂಜಿ ಮತ್ತು ಚಟ್ನಿ ಇವಿಷ್ಟು ಸಮಾಧಾನಕರವಾಗಿತ್ತು. ಹೆಚ್ಚಿನವರಿಗೆ ಪ್ರತಿ ದಿನ, ಸೌತೆ  ಕುಂಬಳ ಅಥವಾ ಬಾಳೆಕಾಯಿ ಸಾಂಬಾರು. ಉಪ್ಪಿಟ್ಟು, ಅವಲಕ್ಕಿ ಮತ್ತು ಕಷಾಯದ ಏಕತಾನತೆ ಬಹಳ ಅಪ್ರಿಯವಾಗಿತ್ತು. ಎಲ್ಲಾ ಅಡುಗೆಯನ್ನು ಒಬ್ಬ ಅಡಿಗೆಯಾಳಿನ ಮಾರ್ಗದರ್ಶನದಲ್ಲಿ ತಂಡ ತಂಡಗಳಾಗಿ ವಿದ್ಯಾರ್ಥಿಗಳೇ ಮಾಡುತ್ತಿದ್ದರು. ವಾಸ್ತವದಲ್ಲಿ, ಎಲ್ಲವೂ ಚೆನ್ನಾಗಿರುತ್ತಿತ್ತು.  ಹೊಂತಕಾರರು ಸ್ವಲ್ಪ ಮಟ್ಟಿಗೆ ಕದ್ದುಮುಚ್ಚಿ ಹತ್ತಿರವಿದ್ದ ಹೊಟೇಲಿಗೆ ಹೋಗಿ ಚಹಾ, ಕಾಫಿ ಕುಡಿಯುತ್ತಿದ್ದರು. ನನಗೆ ಹಾಸ್ಟೆಲು ಆಹಾರದಲ್ಲಿ ಯಾವುದೂ ಅಪ್ರಿಯವಾಗಿರಲಿಲ್ಲ. ಅಷ್ಟು ವರ್ಷಗಳ ಕಾಲ ನನ್ನನ್ನು ಕಾಡಿದ್ದ ಹಸಿವೆ ನಿವೃತ್ತಿ ಹೊಂದಿತ್ತು. ಊಟ ಮತ್ತು ಪುಸ್ತಕ ಮತ್ತು ಸಾಯಂಕಾಲದ ನಿತ್ಯ ನವೀನ ಆಕಾಶ ಇವಿಷ್ಟೇ ಎರಡು ವರ್ಷ ನನ್ನನ್ನು ಮೈಮನವನ್ನು ಶಾಂತವಾಗಿರಿಸಿದ್ದು.
 
ಪುಸ್ತಕ ಮತ್ತು ಮುಸ್ಸಂಜೆಯ ನಿತ್ಯ ನೂತನ ಎಂಬಂಥ ಆಕಾಶದ ಹೊರತು ಆ ಶಾಲೆ ನನ್ನ ಪಾಲಿಗೆ ಆಗಿದ್ದುದು ಒಂದು ಸೆರೆಮನೆಯೇ ಸರಿ. ಯಾಕೆಂದರೆ, ಅಲ್ಲಿ ಸರಿಯಾದ ಕಲಿಕೆಯೆಂಬುದು ಇರಲಿಲ್ಲ. ಅದು ಕೂಪಮಂಡೂಕ ಜೀವನವಾಗಿತ್ತು. ಬದುಕಿನ ಬಹಳ ಮುಖ್ಯವಾದ ಎರಡು ವರ್ಷಗಳನ್ನು ಹತ್ಯೆಗೈಯುವ  ಶಿಕ್ಷೆ-ಶಿಕ್ಷಣ ಅದಾಗಿತ್ತು.  ಮುಖ್ಯವಾದ ಪಾಠ ಎರಡೇ; ಮನಶ್ಶಾಸ್ತ್ರವೆಂಬ ಶಾಸ್ತ್ರ  ಮತ್ತು  ಶಾಲಾಡಳಿತ.  ಅಪಾಠವೆನ್ನಬಹುದಾದ ‘ಆರೋಗ್ಯ ಶಿಕ್ಷಣ’ವಿತ್ತು, ಕಾಟಾಚಾರದ ಕನ್ನಡವಿತ್ತು. ಏನೂ ಇಲ್ಲವಲ್ಲ ಹಿಂದಿಯಿದೆ  ಅದನ್ನಾದರೂ ಕಲಿಯಬಹುದೆಂದುಕೊಂಡಿದ್ದೆ.  ಆದರೆ ಪರೀಕ್ಷೆಗಿಲ್ಲದ ಹಿಂದಿ ವಿದ್ಯಾರ್ಥಿಗಳಿಗೂ ಮೊದಲೇ ಅಧ್ಯಾಪಕರಿಗೇ ಬೇಡವಾಗಿತ್ತು. ಒಟ್ಟಿನಲ್ಲಿ, ಅಲ್ಲಿ ನಡೆಯುತ್ತಿದ್ದುದು  ಗಾಂಧಿಜಿಯ ಕಲ್ಪನೆಯ ಶಿಕ್ಷಣ ಕ್ರಮದ ಅತಿರೇಕದ ಆಚರಣೆ, ಅಥವಾ ವಿಚಾರ ಶೂನ್ಯ ಅಂಧಾನುಕರಣೆಯೆನ್ನಬಹುದು. ಕೇವಲ ನೂಲು ಮಾಡುವುದು, ಬಟ್ಟೆ ನೇಯುವುದು `ಶಿಕ್ಷಣ’ವಾದೀತೆ ಹತ್ತಿಯಿಂದ ಮಗ್ಗದ ವರೆಗಿನ  ನಿರಂತರ ಹೋರಾಟ ನಿಜಕ್ಕೂ ಒಂದು ಬಗೆಯ ಹಿಂಸೆಯೇ ಆಗಿತ್ತು. ಖೈದಿಗಳನ್ನು ಅಧ್ಯಾಪಕರನ್ನಾಗಿ ಪರಿವರ್ತಿಸುವುದಾಗಿದ್ದರೆ, ಅದು ಉತ್ತಮ ಶಿಕ್ಷಣವೆನ್ನಲಡ್ಡಿಯಿಲ್ಲ.
ಎಲ್ಲವನ್ನೂ ಸಹಿಸಿಕೊಳ್ಳಬಹುದಾಗಿತ್ತು ಪ್ರೀತಿಯೆಂಬುದೊಂದಿದ್ದರೆ. ಪ್ರೀತಿರಹಿತ ಶಿಕ್ಷಣ ಶಿಕ್ಷಣವೇ ಅಲ್ಲ. ಆದರೆ ಪ್ರೀತಿಯೆಂಬುದು ಅಲ್ಲಿ ಬಹುತೇಕ ಶೂನ್ಯವಾಗಿತ್ತು.  ಇವತ್ತು ನನಗೆ ನೆನಪಿಸಿಕೊಂಡಾಗ ಅತ್ಯಂತ ವಿಚಿತ್ರವೆನಿಸುವುದೆಂದರೆ, ಆ ಎರಡು ವರ್ಷಗಳಲ್ಲಿ ಪಠ್ಯಗಳಲ್ಲಾಗಲಿ, ಅಧ್ಯಾಪಕರ ಬಾಯಲ್ಲಾಗಲಿ  ಗಾಂಧಿಜಿ ಇರಲೇ ಇಲ್ಲ ಎಂಬುದು.  ಆ ಕಾಲದಲ್ಲಿ ಗಾಂಧಿಜಿಯ ಆತ್ಮಕಥೆಯಾಗಲಿ, ‘ಹರಿಜನ’ ‘ಯಂಗ್ ಇಂಡಿಯಾ’ ಮುಂತಾದುವುಗಳಲ್ಲಿನ ಗಾಂಧಿಜಿಯ ಬರಹವಾಗಲಿ ಕನ್ನಡದಲ್ಲಿ ಲಭ್ಯವಿಲ್ಲದಿದ್ದುದರಿಂದಲೊ, ಇಂಗ್ಲಿಷಿನ ಮೇಲೆ ಶಾಲೆಯಲ್ಲಿ ‘ಜನರಲ್ ಬ್ಯಾನ್’ ಇದ್ದುದರಿಂದಲೊ ನಮಗೆ ‘ಗಾಂಧಿ ದರ್ಶನ’ದ ಅವಕಾಶ ದೊರೆಯಲಿಲ್ಲವೇನೊ. ಆದರೆ ಬಿ.ಎ.ಬಿ.ಟಿ. ಓದಿದ ಅಧ್ಯಾಪಕರಿದ್ದರಲ್ಲಾ, ಅವರು ಗಾಂಧಿಯನ್ನು ಇಂಗ್ಲಿಷಿನಲ್ಲಿ ಓದಿ ಕನ್ನಡದಲ್ಲಿ ವಿದ್ಯಾರ್ಥಿಗಳಿಗೆ ಹೇಳಬಹುದಾಗಿತ್ತು. ನಾನು ಗಾಂಧಿ ಆತ್ಮಕಥೆ ಓದಿದ್ದು ಮತ್ತೂ ಒಂದು ದಶಕದ ನಂತರ, ಇಂಗ್ಲಿಷಿನಲ್ಲಿ. ಆ ಮೇಲೆ ಬಹಳ ವರ್ಷಗಳ ನಂತರ ಗೋರೂರು ರಾಮಸ್ವಾಮಿ ಅಯ್ಯಂಗಾರ್ ಅನುವಾದಿತ ‘ಆತ್ಮಕಥೆ ಅಥವಾ ನನ್ನ ಸತ್ಯಾನ್ವೇಷಣೆ’ ಒಂದು ಪುಸ್ತಕ ಒಂದು ಪುಸ್ತಕ ಪ್ರದರ್ಶನದ ಸ್ಟಾಲಿನಲ್ಲಿ ದೊರೆಯಿತು.
ಇತ್ತ ಗಾಂಧಿಜಿ ಕಲಿಸಬೇಕೆಂದು ಹೇಳಿದ ಹಿಂದಿಯನ್ನೂ ಕಲಿಸದೆ, ಅತ್ತ ಸರಿಯಾದ ಕನ್ನಡ ಪಠ್ಯ ಮತ್ತು ಪಾಠವೂ ಇಲ್ಲದೆ, ಇಂಗ್ಲಿಷಿಗೆ ‘ಬ್ಯಾನ್’ ಹಾಕಿ ದೂರ ಇರಿಸಿ, ವಿಜ್ಞಾನ ಪಾಠದ ಗಂಧಗಾಳಿಯೂ ಇಲ್ಲದ, ಅಂಡಮಾನಿನ ಎಣ್ಣೆಗಾಣವನ್ನು ನೆನಪಿಸುವ ಹತ್ತಿಯಿಂದ ಇಪ್ಪತ್ತು ಗಜ ಬಟ್ಟೆ ತಯಾರಿಸಿ ಕೊಟ್ಟರೆ ಮಾತ್ರ ಪಾಸು, ಇಲ್ಲದಿದ್ದರೆ ಫೇಲು ಎಂಬ ಕಠೋರ ನಿಯಮವೇ ಎಲ್ಲಕ್ಕಿಂತ ಮುಖ್ಯವಾಗಿರುವ ಶಾಲೆ ಸೆರೆಮನೆಯಲ್ಲದೆ ಮತ್ತೇನು
ಇಂಥ ಒಂದು ಶಿಕ್ಷಣ ಪದ್ಧತಿಯನ್ನು ಅದರ ಆದರ್ಶ ರೂಪದಲ್ಲಿ ಕಂಡ ಗಾಂಧಿಜಿ, ಜ಼ಕೀರ್  ಹುಸೇನ್, ಕಾಕಾಸಾಹೇಬ್ ಕಾಲೇಲ್ಕರ್, ವಿನೋಬಾ ಭಾವೆ ಮುಂತಾದವರಿಗೆ ಕಾಣಿಸಿದ ಚೌಕಟ್ಟು ಅನನ್ಯವೇ ಆಗಿರಬಹುದು. ಆದರೆ ಅದರ  ಸಿಲೆಬಸನ್ನು ತಯಾರಿಸಿದವರಿಗೆ ಆದರ್ಶವೂ ಇರಲಿಲ್ಲ, ಸಮ್ಯಕ್ ದೃಷ್ಟಿಯೂ ಇರಲಿಲ್ಲ. ಅವರು ಬ್ರಿಟಿಷ್ ಶಿಕ್ಷಣ ಪದ್ಧತಿಯಲ್ಲಿ ತಯಾರಾದ ಉನ್ನತ ಮಟ್ಟದ ಶೈಕ್ಷಣಿಕ ಕಾರಕೂನರೆಂಬುದರಲ್ಲಿ ಅನುಮಾನವಿಲ್ಲ. ಅಂಥವರಿಂದ ನಮ್ಮ ದೇಶದ ಶಿಕ್ಷಣ ಪದ್ಧತಿಗೆ, ಆಡಳಿತ ವ್ಯವಸ್ಥೆಗೆ ತಗಲಿದ ದೋಷಗಳ ಪರಿಣಾಮವನ್ನು ಇವತ್ತಿಗೂ ಪೂರ್ತಿಯಾಗಿ ತೊಡೆದು ಹಾಕಲಾಗಿಲ್ಲ. ಪ್ರಾಥಮಿಕ ಶಾಲೆಗಳ ಪಠ್ಯ ಪುಸ್ತಕಗಳಲ್ಲಿ, ಶಾಲೆ ಕಾಲೇಜುಗಳ ಸಿಲೆಬಸ್ ಮತ್ತು ಪಾಠಕ್ರಮದಲ್ಲಿ, ಕೋರ್ಟು ಕಚೇರಿಗಳ ನೂರೊಂದು ಬಗೆಯ ಕಡತಗಳು ಮತ್ತು ಅವುಗಳ ವಿಲೇವಾರಿ ಕ್ರಮದಲ್ಲಿ ಈಗಲೂ ಇಂಗ್ಲಿಷರ ವಾಸನೆ ದಟ್ಟವಾಗಿದೆ. ಇಂಗ್ಲಿಷರು ಏನನ್ನೆಲ್ಲ ಒಳ್ಳೆಯದಾಗಿ ಮಾಡುತ್ತಿದ್ದರೋ ಅದನ್ನೆಲ್ಲ ಕೆಟ್ಟದಾಗಿ ಮಾಡಲು ಕಲಿತುಕೊಂಡ  ಬುದ್ಧಿವಂತರ ಕೈಯಿಂದ ಶಿಕ್ಷಣಕ್ಕೆ ಇನ್ನೂ ಸ್ವಾತಂತ್ರ ್ಯ ಸಿಕ್ಕಿಲ್ಲ!
ಆದರೂ ಈ  ಶಿಕ್ಷಣದಿಂದ ತಮಗೆ ಬಹಳ ಪಯೋಜನವಾಗಿದೆ ಎಂದು ಕೆಲವು ವರ್ಷಗಳ ಬಳಿಕ ಅಲ್ಲೊಬ್ಬರು ಇಲ್ಲೊಬ್ಬರು ಹೇಳಿದ್ದನ್ನು ಕೇಳಿದ್ದೇನೆ. ನಿಜ. ಅದಷ್ಟೇ ಅಧ್ಯಾಪಕರನ್ನು ತಯಾರು ಮಾಡುವ ಶಿಕ್ಷಣ ಕ್ರಮವೆಂದಾದರೆ ಸರಿ, ಕೆಲವರಿಗೆ ಅದರಿಂದ ಒಳ್ಳೆಯದಾಗಿರಬಹುದು. ಯಾಕೆಂದರೆ, ಅಲ್ಲಿ ಅಶಿಸ್ತಿಗೆ, ಸೋಮಾರಿತನಕ್ಕೆ ಅವಕಾಶವಿರಲಿಲ್ಲ. ಕೆಟ್ಟದಾಗಲು ದಾರಿಗಳೇ ಇರಲಿಲ್ಲ. ಸುತ್ತಲೂ ಕಾಡು ಬೆಟ್ಟ. ಜನವಸತಿಯಿಲ್ಲ. ಕೈಯಲ್ಲಿ ಎರಡು ಕಾಸು ಇದ್ದ  ಹೊಂತಗಾರರಿಗೆ ಕದ್ದು ಮುಚ್ಚಿ ಚಹಾ ಕುಡಿಯಲು ಎರಡು ಕಡೆ ಅವರ್ಗೀಯ ಚಹ ಕಾಫಿ ಹೋಟೆಲುಗಳಿದ್ದವು. ಬೇರೆ ಯಾವ ರೀತಿಯಲ್ಲಿಯೂ ಕೆಟ್ಟದಾಗಲು ಅವಕಾಶವೇ ಇರಲಿಲ್ಲ.
ಎರಡು ಅಮೂಲ್ಯ ವರ್ಷಗಳಲ್ಲಿ ಯುವ ಮನಸ್ಸುಗಳಿಗೆ ಒಳ್ಳೆಯದಾಗಲು ಏನವಕಾಶಗಳಿದ್ದುವು ನಿರಂತರ  ಹತ್ತಿ-ಧುನ್ಕಿ-ತಕಲಿ-ಚರಕ-ರಾಟೆ-ಮಗ್ಗದ ಜೊತೆ ಹೋರಾಟ; ನೂಲು ಮತ್ತು ಖಾದಿ ಬಟ್ಟೆ  ತಯಾರಿಸುವ ಚಿಂತೆ. ಅಂಡಮಾನಿನ ಕೈದಿಗಳಂತೆ ನಿಗದಿತ ಗುರಿ ಸಾಧಿಸಲೇ ಬೇಕು. ಪ್ರತಿ ವರ್ಷ ಕೆಲವು ಮಂದಿಯಾದರೂ ಮಿಲ್ ನೂಲು ತಂದು ಮಗ್ಗದಲ್ಲಿ ಹಾಸಿನ ನಡುವೆ ಬೆರಸಿದ್ದಕ್ಕಾಗಿ ಸಸ್ಪೆಂಡಾಗುತ್ತಿದ್ದರು. ಹೆಚ್ಚು  ಸಮರ್ಥರು ಎಲ್ಲಿಂದಾದರೂ ಖಾದಿ ನೂಲನ್ನೇ ಸಂಪಾದಿಸುತ್ತಿದ್ದರು  ವೈಜ್ಞಾನಿಕ ಚಿಂತನೆಗಾಗಲಿ, ಪ್ರತಿಭೆಯ ವಿಕಾಸಕ್ಕಾಗಲಿ ಯಾವುದೇ ಅವಕಾಶ ಅಲ್ಲಿ  ಇರಲಿಲ್ಲ.  ಅಂಥದೇನಾದರೂ ಕಾಣಿಸಿದರೆ, ಅಂಥವರ ಮೇಲೆ ಹಗೆ ಸಾಧಿಸುವಾತನಾದ `ಮನಶ್ಶಾಸ್ತ್ರಿ ಮತ್ತು ವಾರ್ಡನ್’ ಆಗಿದ್ದವನ ಕೈಯಲ್ಲಿ ಇಡೀ ವಿದ್ಯಾರ್ಥಿ ಸಮೂಹದ ಜುಟ್ಟು ಇತ್ತು!  ಒಟ್ಟಿನಲ್ಲಿ ವ್ಯವಸ್ಥೆ ಹೇಗಿತ್ತೆಂದರೆ, ಎರಡು ವರ್ಷ ಮಾನಸಿಕ ವಿಕಾಸವನ್ನು ತಡೆಹಿಡಿದರೆ, ಎಂಟನೆಯ ತರಗತಿ ಅಥವಾ ಎಸ್ಸೆಸ್ಸೆಲ್ಸಿ  ತನಕ ಓದಿದ ಯುವಕರನ್ನು ಅಧ್ಯಾಪಕರನ್ನಾಗಿ ಮಾಡಬಹುದು ಎಂಬಂತೆ ಇತ್ತು!   ನಲ್ವತ್ತು ವಷಗಳ ಬಳಿಕ ನಾನು ಅಂಡಮಾನಿನಲ್ಲಿ ಸೆಲ್ಯುಲರ್ ಜೈಲನ್ನು ಕಾಣುವಾಗ ಒಂದು ಕ್ಷಣ ನನಗೆ ಬೇಸಿಕ್ ಟ್ರೈನಿಂಗ್ ಸ್ಕೂಲಿನ ನೆನಪಾಗಲು ಕಾರಣವಿಲ್ಲದಿಲ್ಲ. ಗುಲಾಮೀ ವಿಧೇಯತೆಯನ್ನಪೇಕ್ಷಿಸುತ್ತಿದ್ದ ಆ ವ್ಯವಸ್ಥೆಯ ವಿರುದ್ಧ ವಿದ್ಯಾರ್ಥಿಗಳ ಹೃದಯದಾಳದಲ್ಲಿ ಬಹಳ ದುಗುಡ, ಆಕ್ರೋಶ ಇತ್ತು. ಕೆಲವರು ನಡು ರಾತ್ರಿಯಲ್ಲಿ ಎಲ್ಲಾದರೊಂದು ಕೋಣೆಯಲ್ಲಿ ಸೇರಿ ಅಧ್ಯಾಪಕರ ಕುರಿತಾಗಿ ಲಾವಣಿಗಳನ್ನು ಕಟ್ಟಿ ಹಾಡುತ್ತಿದ್ದರು. ಒಮ್ಮೆ ಜುಟ್ಟು ಜನಿವಾರ ಕತ್ತರಿಸುವ ಚಳುವಳಿ ಆರಂಭವಾಗಿ ರಾತ್ರಿ ಗಾಢ ನಿದ್ರೆಯಲ್ಲಿದ್ದ ಕೆಲವರು ತಮ್ಮ ಜುಟ್ಟು ಜನಿವಾರ ಕಳೆದುಕೊಂಡರು. ಒಂದು ವರ್ಷ ಆಗಸ್ಟ್ ಹದಿನೈದರಂದು ಮುಂಜಾವದಲ್ಲಿ ಧ್ವಜಸ್ತಂಭದಲ್ಲಿ ಚಪ್ಪಲಿ ನೇತಾಡುತ್ತಿತ್ತು! ಪ್ರತಿಭಟನೆಗೆಷ್ಟೊಂದು ರೂಪಗಳು! ಹೆಡ್ಮಾಸ್ಟ್ರು ಉಪವಾಸ ಕೂತರು. ವಿದ್ಯಾರ್ಥಿಗಳು ಒಟ್ಟು ಸೇರಿ ಅವರ ಬಳಿ ಹೋಗಿ ತಪ್ಪು ಮಾಡಿದವರ ಪರವಾಗಿ  ಕ್ಷಮೆ ಕೇಳಿ ತಪ್ಪಿತಸ್ಥರನ್ನು ಬಚಾವ್ ಮಾಡಿದರು.
 
 
44
ಮೊದಲನೆಯ  ವರ್ಷದ ಉತ್ತರ ಭಾಗದಲ್ಲಿ ಅನಾಮಿಕ ಗುಪ್ತವಾಗಿ ಬರೆಯುತ್ತಿದ್ದ ಕವನಗಳು ಯಾರ ಕಣ್ಣಿಗೋ ಬಿದ್ದು, ಅನಾಮಿಕ ಕವನಗಳನ್ನು ಬರೆಯುತ್ತಾನೆ ಎಂದು ಸುದ್ದಿಯಾಗಿ ಎರಡನೆಯ ವರ್ಷದ ಸೀನಿಯರುಗಳ ಪೈಕಿ ಸಾಹಿತ್ಯಾಸಕ್ತಿಯುಳ್ಳ ಕೆಲವರು ಕವಿಯನ್ನು ಹುಡುಕಿಕೊಂಡು ಬಂದರು. ಕವಿತೆಗಳನ್ನು ತೋರಿಸಲೇ ಬೇಕು ಎಂದು ಅವರು ಹಟ ಹಿಡಿದುದರಿಂದ, ಅನಾಮಿಕ ಅವರೆದುರು ತನ್ನ ಕವಿತೆಗಳ ಕಂತೆಯನ್ನು ಬಿಚ್ಚಬೇಕಾಯಿತು. ಇದರ ಪರಿಣಾಮವಾಗಿ ಅನಾಮಿಕ ಏಕಾಏಕಿ ಕವಿ ಎಂಬ ಖ್ಯಾತಿಯನ್ನು ಗಳಿಸಿದ. ಇನ್ನೂ ತಯಾರಿಯಲ್ಲಿದ್ದ ಹಿಂದಿನ  ವರ್ಷದ  ‘ಜ್ಯೋತಿ’  ಹಸ್ತ ಪತ್ರಿಕೆಯಲ್ಲಿ ಅವನ ಒಂದು ಕವಿತೆ ಸೇರಿಕೊಂಡಿತು. ಒಬ್ಬಿಬ್ಬರು ಸೀನಿಯರ್ ಕವಿಗಳು ಅವನ ಸ್ನೇಹಿತರಾದುದು ಅವನಲ್ಲಿ ಸ್ವಲ್ಪ ಆತ್ಮ ವಿಶ್ವಾಸವನ್ನುಂಟುಮಾಡಲು ಕಾರಣವಾಯಿತು. ಆದರೆ ಅವರು ಕೂಡ ದೇವ ವೇಷದ ದಾನವರಾಗಿರಬಹುದೇನೊ ಎಂಬ ಸಂದೇಹ ಅವನನ್ನು ಬಹಳ ಕಾಲ ಪೀಡಿಸಿತು. ಅಲ್ಲ ಎಂಬುದು ಖಾತರಿಯಾದಾಗ ಅವನಿಗೆ ತುಂಬಾ ಆನಂದವಾಯಿತು. ಮಾನವತೆಯಲ್ಲಿ ವಿಶ್ವಾಸವುಂಟಾಯಿತು. ಕಣ್ಣೀರಿನ ಕೆಲವು ಹನಿಗಳು, ಕೆಲವು ಕನಸುಗಳು  ಕವಿತೆಗಳಾದುವು.  ಎರಡನೆಯ ವರ್ಷ ಆರಂಭಗೊಂಡ ನಂತರ ಸುಮಾರು ಮೂರು ತಿಂಗಳ ಬಳಿಕ ಅನಾಮಿಕನ ಬದುಕಿನಲ್ಲಿ ಸ್ವಲ್ಪ  ಸುಧಾರಣೆಯಾಯಿತೆನ್ನಬಹುದು. ಅವನಲ್ಲಿ ಒಂದು ಹೊಸ ಧೈರ್ಯ ಕಾಣಿಸಿಕೊಂಡಿತು. ಅದಕ್ಕೂ ಕಾರಣ ಕವಿತೆಯೇ.
ವರ್ಷದ ಕೊನೆಯಲ್ಲಿ ಆ ವರ್ಷದ ‘ಜ್ಯೋತಿ’ಗೆ ಇನ್ನೊಂದು ಕವನ ಬೇಕು ಎಂದು ಸಂಪಾದಕ ಮಂಡಲಿಯಿಂದ  ಬೇಡಿಕೆ ಬಂದಾಗ, ಅನಾಮಿಕ  ಒಂದು ಸುದೀರ್ಘವಾದ ಕವಿತೆಯನ್ನು ಬರೆದುಕೊಟ್ಟ. ಅಷ್ಟು ದೀರ್ಘವಾದ ಕವಿತೆಯನ್ನು ಸಂಪಾದಕ ಮಂಡಲಿ ಸ್ವೀಕರಿಸುವ ಬಗ್ಗೆ ಒಂದು ಸಂದೇಹ, ಅದರ ಗೂಢಾರ್ಥ ಯಾರಿಗಾದರೂ ತಿಳಿದುಬಿಡುವುದೇನೊ ಎಂಬ ಆತಂಕ ಎರಡೂ ಕವಿಯ ಹೃದಯದಲ್ಲಿತ್ತು. ‘ಒಂದು ವೇಳೆ ಇದು ಆಗುವುದಿಲ್ಲವೆಂದಾದರೆ ಇನ್ನೊಂದು ಚಿಕ್ಕ ಕವಿತೆಯಿದೆ’ ಎಂದಾಗ ‘ಇದೇ ಬೇಕು’’ ಎಂದ ಸಂಪಾದಕ ಮಹಾಶಯರಲ್ಲೊಬ್ಬನಾದ ‘ಕುದ್ಕಾಡಿ ವಿಶ್ವನಾಥ ರೈ’ ಅನಾಮಿಕನ ಮನಸ್ಸಿನಲ್ಲಿ  ಕವಿಹೃದಯದವನಾಗಿ ಅವಿಸ್ಮರಣೀಯನಾಗಿ ಉಳಿದುಕೊಂಡಿದ್ದಾನೆ.
 
45
ತರಬೇತಿ ಶಾಲೆಯಲ್ಲಿ  ಅನಾಮಿಕನ ಎರಡನೆಯ ವರ್ಷ ಮತ್ತೆ ಗುರುರಾಕ್ಷಸನ ಪೀಡೆಯೊಂದಿಗೆ ಆರಂಭವಾಯಿತು. ‘ಜ್ಯೋತಿ’  ಹಸ್ತಪತ್ರಿಕೆಯಲ್ಲಿ ಪ್ರಕಟಗೊಂಡ ಕವಿತೆಯಲ್ಲಿ ತನಗಾಗದುದನ್ನೇನೋ ಪತ್ತೆ ಮಾಡಿದ ಗುರುರಾಕ್ಷಸ ಮುಖ್ಯೋಧ್ಯಾಯರ ಬಳಿ ಹೋಗಿ  ‘ಈ ಹುಡುಗನನ್ನು ಡಿಸ್ಮಿಸ್ ಮಾಡಬೇಕು’ ಎಂದು ಹಟ ಹಿಡಿದ. ಅದಕ್ಕೆ  ‘ಬಿ.ಎ.ಬಿ.ಟಿ. ಮನಶ್ಶಾಸ್ತ್ರಜ್ಞ’ನಾದ ಆತ ಕಂಡು ಹಿಡಿದ ಒಂದೇ ಕಾರಣ,  ಈ ಹುಡುಗನಲ್ಲಿ  ‘ಸ್ಯೂಸೈಡಲ್ ಟೆಂಡೆನ್ಸಿ’ ಇದೆ. ಕವಿತೆಯಲ್ಲಿ  ಆತ್ಮಹತ್ಯೆಯನ್ನು ಸಮರ್ಥಿಸಲಾಗಿದೆ. ಇಂಥ ಮನೋಭಾವವಿರುವ ಹುಡುಗನನ್ನು ಶಾಲೆಯಲ್ಲಿ ಇಟ್ಟುಕೊಳ್ಳಬಾರದು” ಎಂಬುದಾಗಿತ್ತು.  ಆದರೆ ಮುಖ್ಯೋಪಾಧ್ಯಾಯರು ಆತನ ವಾದವನ್ನು ಒಪ್ಪಿಕೊಳ್ಳಲಿಲ್ಲ.   ಕವಿತೆಯಲ್ಲಿ  ಅದೆಲ್ಲಾ ಇತ್ತೋ ಇಲ್ಲವೋ ಎಂಬುದು  ಅವರಿಗೆ ಮುಖ್ಯವಾಗಿರಲಿಲ್ಲ. ಅವರ ದೃಷ್ಟಿಯಲ್ಲಿ ಕವಿತೆ ಕೇವಲ ಒಂದು ಕವಿತೆಯಾಗಿತ್ತು.  ಕವಿತೆ ಬದುಕಿನ ಭಾಷ್ಯವಾಗಿರಲಿಲ್ಲ.   ಹುಡುಗ ಅವರ ಪ್ರಕಾರ ಬುದ್ಧಿವಂತ. ಅವರ ನೀರಸವಾದ `ಶಾಲಾಡಳಿತ’ ಎಂಬ ಸಬ್ಜೆಕ್ಟಿನಲ್ಲಿ  ತರಗತಿಯಲ್ಲಿ ಫರ್ಸ್ಟ್ ಬರುತ್ತಿದ್ದ.
ಅವರ ಸಬ್ಜೆಕ್ಟ್ `ಶಾಲಾಡಳಿತ’ ನೀರಸವಾಗಿದ್ದರೂ ಅದರಲ್ಲಿ ತಾನು ಫಸ್ಟ್  ಬರಬೇಕಾಗಿದ್ದುದು ಮುಖ್ಯ ಎಂಬುದು ಅನಾಮಿಕನಿಗೆ ಮಾತ್ರ ತಿಳಿದಿದ್ದ  ಪರಮ ರಹಸ್ಯವಾಗಿತ್ತು.
ಡಿಸ್ಮಿಸ್ ಮಾಡಲು ಮುಖ್ಯೋಪಾಧ್ಯಾಯರು ಒಪ್ಪಲಿಲ್ಲ.  ಯಾಕೆಂದರೆ, ಹುಡುಗನ ಭವಿಷ್ಯ ಒಂದರ್ಥದಲ್ಲಿ ಅವರ ಕೈಯಲ್ಲಿತ್ತು. ಹುಡುಗನನ್ನು ಕರೆದು ಕವಿತೆಯ ಬಗ್ಗೆ ವಿಚಾರಣೆ ಮಾಡಬೇಕೆಂಬ ಗುರುರಾಕ್ಷಸನ ಸಲಹೆಗೂ  ಮುಖ್ಯೋಪಾಧ್ಯಾಯರು ‘ಬೇಡ’ ಎಂದರು.
ಗುರು ರಾಕ್ಷಸನಿಗೆ ಅನಾಮಿಕನ ಮೇಲೆ ಹಗೆ ಸಾಧಿಸಲು ಬೇರೆ ದಾರಿ ಕಾಣದಿದ್ದುದರಿಂದ, ಮನಶ್ಶಾಸ್ತ್ರದ ಟೆಸ್ಟುಗಳಲ್ಲಿ ಮತ್ತ ಟರ್ಮಿನಲ್ ಪರೀಕ್ಷೆಗಳಲ್ಲಿ  ಅವನಿಗೆ ಕಡಿಮೆ ಅಂಕಗಳನ್ನು ಹಾಕತೊಡಗಿದ. ಸಾಹಿತ್ಯ ಸಂಬಂಧವಾದ  ಸ್ಪರ್ಧೆಗಳಲ್ಲಿ  ತೀರ್ಪುಗಾರನಾಗಿ ಕುಳಿತು ಅನಾಮಿಕನಿಗೆ ಕಡಿಮೆ ಅಂಕಗಳನ್ನು ಹಾಕಿದ.  ಶಾಲಾ ವಾರ್ಷಿಕೋತ್ಸವಕ್ಕೆ  ಸಂಬಂಧಿಸಿದ  ‘ನಾನು ಮೆಚ್ಚಿದ ಪುಸ್ತಕ’ ಪ್ರಬಂಧ ಸ್ಪರ್ಧೆಯಲ್ಲಿ ಅನಾಮಿಕ ಆಂಡಯ್ಯನ  ‘ಕಬ್ಬಿಗರ ಕಾವ’ದ ಮೇಲೆ ಪ್ರಬಂಧವನ್ನು ಬರೆದುದನ್ನು ಕಂಡು ಹೀಗೂ ಉಂಟೆ ಇವನಿಗೆ ಇದನ್ನು ಬರೆಯುವ ಯೋಗ್ಯತೆ ಇದೆಯೆ ಎಂದು ಹುಬ್ಬೇರಿಸಿದ ಗುರು ರಾಕ್ಷಸ,  ಅದಕ್ಕೆ  ಅಂಕಗಳನ್ನೇ ಹಾಕದಿದ್ದಾಗ, ಅದು ಪ್ರಥಮ ಬಹುಮಾನಕ್ಕೆ ಅರ್ಹವಾಗಿದೆ ಎಂದು ಇತರ ತೀರ್ಪುಗಾರರು ಬಹಳ ವಾದಿಸಿದ ಬಳಿಕ, ಕೊನೆಗೆ,   ದ್ವಿತೀಯ ಬಹುಮಾನ ಕೊಡಲು ಒಪ್ಪಿಕೊಂಡ.
ಆಗಾಗ ಕರೆ ಕಳಿಸಿ ಏನಾದರೂ ಅಲ್ಲಸಲ್ಲದ ಆಪಾದನೆ ಮಾಡಿ ಡಿಸ್ಮಿಸ್ ಮಾಡಿಸುತ್ತೇನೆ ಎಂಬ ಹಾಡನ್ನು  ಮುಂದರಿಸಿದ. ಡಿಸ್ಮಿಸ್ ಮಾಡಿದರೆ, ಆತ್ಮಹತ್ಯೆಯೊಂದೇ ಉಳಿದಿರುವ ದಾರಿ  ಎಂದು ಅನಾಮಿಕ  ದೃಢವಾಗಿ ನಂಬಿದ್ದ. ಆದರೆ  ಮುಖ್ಯೋಪಾಧ್ಯಾಯರು ಮತ್ತು  ಗುರು ರಾಕ್ಷಸನ ನಡುವೆ ನಡೆದ ಕವಿತಾ ವಿಮರ್ಶೆಯ ವಿಚಾರ ವಿದ್ಯಾರ್ಥಿಗಳಿಗೆಲ್ಲಾ  ತಿಳಿದು, ಹಿರಿಯ ಕವಿ ಮಿತ್ರರು, ಡಿಸ್ಮಿಸ್ ಮಾಡುತ್ತೇನೆ ಎಂಬುದು ಅವರ ಗಾಯತ್ರಿ ಮಂತ್ರ. ಅದನ್ನು ನೀನು ತಲೆಗೆ ಹಚ್ಚಿಕೊಳ್ಳಬೇಡ ಎಂದು ಧೈರ್ಯ ತುಂಬಿದರು.
ಕೆಲವು ವರ್ಷಗಳ ಬಳಿಕ ಅನಾಮಿಕನಿಗೆ ತಿಳಿದದ್ದು, ಈ ಗುರು ರಾಕ್ಷಸನೂ ಎಸ್ಸೆಸ್ಸೆಲ್ಸಿ ಮಾಡಿ ಶಿಕ್ಷಕನಾಗಿ, ಖಾಸಗಿಯಾಗಿ ಓದಿ ಬಿ.ಎ. ಮಾಡಿದವನು ಎಂದು. ತಾನು ಏನನ್ನು ಮಾಡಿ ಗೆದ್ದೆನೋ ಆ ರೀತಿ ಮಾಡಿ ಇನ್ನೊಬ್ಬ ಗೆಲ್ಲಬಾರದು ಎನ್ನುವ ಮಾನಸಿಕ ರೋಗ, ಹಾಗೆ ಗೆದ್ದವನ ಬಗ್ಗೆ ಮತ್ಸರದಿಂದ ಕುದಿಯುವ ಕಾಯಿಲೆ ತೀರಾ ಸಾಮಾನ್ಯ, ಅಲ್ಲವೆ   ಕೆಲವು ವರ್ಷಗಳ ನಂತರ,  ಅನಾಮಿಕ ಬಿ. ಎಡ್. ಆಗಿ ಹೈಸ್ಕೂಲಿನಲ್ಲಿ ಅಧ್ಯಾಪಕನಾಗಿ ಐತಾಳ ಗುರು ರಾಕ್ಷಸನಿಗೆ’ ಸಮಾನ ಎಂದಾದಾಗ ದಾರಿಯಲ್ಲಿ ಕಾಣಸಿಕ್ಕಿದ ಅನಾಮಿಕನನ್ನು ಕಂಡು, ‘ಗುರು ರಾಕ್ಷಸ’, ‘‘ಹುಂ, ಈಗ ಮೀಸೆ ಬಂದಿದೆ. ದೊಡ್ಡ ಜನ ಅಗಿರುವೆ!’’ ಎಂಬ ಮಾತು ತಮಾಷೆಯ ಮಾತಲ್ಲ, ಹೊಟ್ಟೆಯುರಿಯುವ ಮಾತು  ಎಂದು ಅನಾಮಿಕನಿಗೆ ಮಾತ್ರವಲ್ಲ, ಅವನ ಜೊತೆಗಿದ್ದ ಅವನ ಸಹೋದ್ಯೋಗಿಗಳಿಗೂ ಹೊಳೆಯದಿರಲಿಲ್ಲ.
ಗುರು ರಾಕ್ಷಸ ಏನು ಬಗೆದರೂ ಗುರು ರಾಕ್ಷಸ ನಂಬಿದ ದೇವರು ಬೇರೆಯೇ ಬಗೆದ. ಎರಡನೆಯ ವರ್ಷದ ಮಧ್ಯದಲ್ಲಿ ಶಿಕ್ಷಣ ಖಾತೆ ಒಂದು ಹೊಸ ನಿಯಮ ಜಾರಿಗೆ ತಂದಿತು. ಅದರ ಪ್ರಕಾರ ತರಬೇತಿ ಶಾಲೆಯ ಪರೀಕ್ಷೆಯ ಸ್ವರೂಪ ಬದಲಾಯಿತು. ಪ್ರಬಂಧ ರೂಪದ ಉತ್ತರವನ್ನಪೇಕ್ಷಿಸುವ ಹತ್ತು  ಪ್ರಶ್ನೆಗಳ ಬದಲು ಕೊಟ್ಟ ನಾಲ್ಕು ಉತ್ತರಗಳಲ್ಲಿ ಒಂದನ್ನು ಆಯ್ಕೆ ಮಾಡಬೇಕಾದ ನೂರೈವತ್ತು  ಪ್ರಶ್ನೆಗಳ ಪ್ರಶ್ನೆ ಪತ್ರಿಕೆ ಜಾರಿಗೆ ಬಂತು. ಎಂದಾಯಿತು.  ಗುರು ರಾಕ್ಷಸ ಎಷ್ಟು ಕೀಳು ಮನಸ್ಸಿನವನಾಗಿದ್ದನೆಂದರೆ, ಸಣ್ಣ ಸಣ್ಣ ಟೆಸ್ಟುಗಳಲ್ಲಿ  ಅನಾಮಿಕನ  ಏಕಾಕ್ಷರದ ಉತ್ತರವನ್ನು  ತುಸು ತಿದ್ದಿ  ಸರಿಯುತ್ತರವನ್ನು  ತಪ್ಪುತ್ತರ ಮಾಡುತ್ತಿದ್ದ. ಈ ಸ್ಯಾಡಿಸಮಿಗೆ ಅನಾಮಿಕ ಸೊಪ್ಪು ಹಾಕಲಿಲ್ಲ. ಉಳಿದ ಎಲ್ಲಾ ವಿಷಯಗಳಲ್ಲಿಯೂ ತರಗತಿಯಲ್ಲಿ ಮೊದಲಿಗನಾಗಿದ್ದ ಅನಾಮಿಕನಿಗೆ ಮನಶ್ಶಾಸ್ತ್ರದಲ್ಲಿ ಯಾಕೆ ಕಡಿಮೆ ಬರುತ್ತದೆ ಎಂದು ಹೆಚ್ಚಿನ ವಿದ್ಯಾರ್ಥಿಗಳಿಗೆ ಸಹ ತಿಳಿದಿತ್ತು. ಗುರು ರಾಕ್ಷಸನನ್ನು  ಮೆಚ್ಚುವವರು ಯಾರೂ ಇರಲಿಲ್ಲ. ಆದರೆ ಇಡೀ ತರಗತಿಯಲ್ಲಿ ಗುರು ರಾಕ್ಷಸನಿಗೆ ಅನಾಮಿಕನ ಮೇಲೆ ಯಾಕೆ ಇಷ್ಟೊಂದು ಹಗೆ, ಗುಬ್ಬಿಯ ಮೇಲೆ ಯಾಕೆ ಬ್ರಹ್ಮಾಸ್ತ್ರ ಎಂದು ಇತರ ವಿದ್ಯಾರ್ಥಿಗಳು ಸಹ ಆಶ್ಚರ್ಯಪಟ್ಟಿದ್ದರು.
ಒಂದು ದಿನ ಅನಾಮಿಕನ ಪ್ರೀತಿಯ ಸಹಪಾಠಿ ಮೆಲ್ದನಿಯಲ್ಲಿ ಕೇಳಿದ, “ನೀನು ಬ್ರಾಹ್ಮಣನೋ ಶೂದ್ರನೊ” ಮೊಟ್ಟ ಮೊದಲು ಅಂಥದೊಂದು ಪ್ರಶ್ನೆಯನ್ನು ಕೇಳಿ, ಆಶ್ಚರ್ಯದಿಂದ, “ಶೂದ್ರ” ಎಂದ. ಸಹಪಾಠಿ ಮುಗುಳ್ನಗುತ್ತಾ, “ಯಾರಿಗೂ ಹೆದರಬೇಡ. ಇಂಥ ಬ್ರಾಹ್ಮಣ ಗುರುವಲ್ಲ, ಒಂದು ದಿನ ನೀನು ನಿಜವಾದ ಬ್ರಾಹ್ಮಣನಾಗುತ್ತಿ” ಎಂದ. ಆ ಮಾತು ಅರ್ಥವಾಗಲು ನನಗೆ ಬಹಳ ಕಾಲ ಬೇಕಾಯಿತು. ಹಾಗೆ ಹೇಳಿದ ಸಹಪಾಠಿ ಯಾರು ಎಂಬುದು ನೆನಪಿನಲ್ಲಿಲ್ಲ.
 
ಇಥಿಯೋಪಿಯಾದಲ್ಲಿದ್ದಾಗ ನಡೆದ ಒಂದು ಸಂಗತಿ ನೆನಪಿಗೆ ಬರುತ್ತದೆ.  ಹನ್ನೆರಡನೆಯ ತರಗತಿಯ ಒಬ್ಬಳು ವಿದ್ಯಾರ್ಥಿನಿಯನ್ನು  ಆಕೆ  ಮನಸ್ಸಿಟ್ಟು ಕಲಿಯುತ್ತಿಲ್ಲ ಎಂದು ಆ ತರಗತಿಯ ಭಾರತೀಯ ಅಧ್ಯಾಪಕ ಮೂರ್ನಾಲ್ಕು ಬಾರಿ ಗದರಿಸಿದ್ದಕ್ಕೆ ಅವಳು ಕಂಡುಕೊಂಡ ಕಾರಣವೇ ಬೇರೆ. ಒಂದು ದಿನ ಆಕೆ ಗುಟ್ಟಾಗಿ ಆತನ ಬಳಿ ಬಂದು ಕೇಳಿದಳು, ‘‘ಐ ಥಿಂಕ್ ಯು ವಾಂಟ್ ಮೀ. ಇಫ್ ಸೋ, ಪ್ಲೀಸ್ ಟೆಲ್ ಮೀ.  ಐ ಕ್ಯಾನ್ ಕಮ್’’
 
ಟೆಸ್ಟಿನಲ್ಲಿ ಏನು ಬೇಕಾದರೂ ಮಾಡಿಕೊಳ್ಳಲಿ. ಕೊನೆಯ ಪಬ್ಲಿಕ್ ಪರೀಕ್ಷೆಯಲ್ಲಿ  ಗುರುರಾಕ್ಷಸನಿಂದ ಏನೂ ಮಾಡಲಿಕ್ಕಾಗುವುದಿಲ್ಲ  ಎಂಬ ಸಮಾಧಾನ ಅನಾಮಿಕನದಾಗಿತ್ತು.  ಎರಡನೆಯ ವರ್ಷದ ಪಬ್ಲಿಕ್ ಪರೀಕ್ಷೆಯಲ್ಲಿ ಆನಾಮಿಕ ತರಗತಿಗೆ ಮೊದಲನೆಯವನಾಗಿ ತೇರ್ಗಡೆ ಹೊಂದಿದ. ಆದರೆ ಅದಕ್ಕೆ ಯಾವ ಪ್ರಾಧಾನ್ಯವೂ ಇರಲಿಲ್ಲ. ಶಿಕ್ಷಕನಾಗಲು ಪಾಸಾದರೆ ಸಾಕಿತ್ತು.
 
46
‘ಕೆಲವರು ಕಿರೀಟದೊಂದಿಗೆ ಹುಟ್ಟುತ್ತಾರೆ, ಕೆಲವರ ತಲೆಗೆ ಕಿರೀಟವನ್ನು ಹೇರಲಾಗುತ್ತದೆ’ ಎಂದೊಂದು ಮಾತಿದೆ, ಷೇಕ್ಸ್ಪಿಯರನದು.
ಬಹುಶಃ  ಇಂಥದೇ ಇನ್ನೊಂದು ಮಾತನ್ನು ಕೂಡ ಹೇಳಬಹುದೇನೊ ‘ಯಾರೂ ಅಪರಾಧಿಯಾಗಿ ಹುಟ್ಟುವುದಿಲ್ಲ. ಸಮಾಜ ಅಪರಾಧಿಗಳನ್ನು ಸೃಷ್ಟಿಸುತ್ತದೆ’ ‘ಈ ಮಾತನ್ನು ಬೇರೆ ಯಾರಾದರೂ ಹೇಳಿರಬಹುದು. ಅದನ್ನು  ಕೇಳಿದ ಗುರುರಾಕ್ಷಸನಂಥವನೊಬ್ಬ ‘ಷೇಕ್ಸ್ಪಿಯರನ ಹಾಗೆ ಮಾತಾಡಲು ನೀನು ಯಾರು ‘ಎಂದು  ಕೇಳಿರಬಹುದೇಎನೊ. ನನ್ನ  ‘ಅನಂತರ’ ಎಂಬ ಕಾದಂಬರಿಯನ್ನು ಓದಿದ ಐನ್ಸ್ಟೀನ್ ಭಕ್ತರೊಬ್ಬರು,  ‘ನೀವು ಐನ್ಸ್ಟೀನರನ್ನು  ಅವಮಾನಿಸಿದ್ದೀರಿ. ನೀವು ಐನ್ಸ್ಟೀನರ ಕ್ಷಮೆ ಕೇಳಬೇಕು’ ಎಂದು  ನನಗೆ ಒಂದು ಪತ್ರ ಬರೆದಿದ್ದರು. ಬಹುಶಃ ಸದರಿ ಐನ್ಸ್ಟೀನ್ ಭಕ್ತ ಐನ್ಸ್ಟೀನ್ ಕೂಡ ಒಬ್ಬ ಬ್ರಾಹ್ಮಣ ಎಂದುಕೊಂಡಿರಬಹುದು!  ಭಕ್ತರಾಗುವುದು ದೇವರನ್ನು ಅರ್ಥ ಮಾಡಿಕೊಂಡಲ್ಲ, ಭಕ್ತರಾಗುವುದು ಭಯದಿಂದ.  ‘ದೇವರ ಭಯವೇ ಜ್ಞಾನದ ಆರಂಭ’ ಎಂದೊಂದು ವಾಕ್ಯವಿದೆಯಲ್ಲಾ, ಯಾರ ಮಾತದು ಖಂಡಿತವಾಗಿಯೂ ಯಾವುದೇ ಜ್ಞಾನಿಯದ್ದೂ ಅಲ್ಲ, ವಿಜ್ಞಾನಿಯದ್ದೂ ಅಲ್ಲ.
ವಾಸ್ತವದಲ್ಲಿ  ‘ದೇವರು’ ಎಂಬುದು ಒಬ್ಬ ವಿಜ್ಞಾನಿ, ಅಥವಾ ಸರ್ವಜ್ಞತೆಯ ಪ್ರತೀಕ. ಆದ್ದರಿಂದ ‘‘ನೀನು ನನ್ನನ್ನು ಕಾಣಬೇಕು, ನಾನು ನಿನ್ನನ್ನಲ್ಲ’’ ಎಂದು ದೇವರು ಹೇಳುತ್ತಾನೆ. ‘‘ನನ್ನನ್ನು ಪ್ರಶ್ನಿಸಿ ನಿನ್ನನ್ನು ನೀನು ಕಂಡುಕೊ, ನಿನ್ನನ್ನು ನಾನು ಪ್ರಶ್ನಿಸುವುದಿಲ್ಲ’’ ಎಂದು ಅವನು ಹೇಳುತ್ತಾನೆ. ನಮ್ಮ ಈ ಸಣ್ಣ ಬದುಕಿನಲ್ಲಿ ಬದುಕುವುದು ಎಂದರೆ, ದೇವರ ಮಾತನ್ನು ಮತ್ತು ವಿಜ್ಞಾನಿಯ ಮಾತನ್ನು ಪ್ರಶ್ನಿಸುತ್ತಾ ಜೀವಂತವಾಗಿರುವುದು.
ಕಾಣಬಹುದಾದರೆ, ಐನ್ಸ್ಟೀನ್ ಮಾತ್ರವಲ್ಲ, ಯೇಸು, ಗಾಂಧಿ, ಮಹಮ್ಮದ ಮತ್ತು ಸಮಾಜ ಸೃಷ್ಟಿಸಿದ ಎಲ್ಲಾ  ಒಳ್ಳೆಯವರನ್ನು  ಕಂಡು ಮಾತಾಡುವ ಮನಸ್ಸು ನನಗಿದೆ.  ಅವರ ಅಭಿಮಾನಿಗಳಿಂದ  ಪರವಾನಗಿ ಸಿಗಬಹುದು ಎಂದುಕೊಂಡಿದ್ದೇನೆ.
ನಮ್ಮ  ಶಿಕ್ಷಕರಿಂದ, ನಮ್ಮ ಶಿಕ್ಷಣ ಸಂಸ್ಥೆಗಳಿಂದ ಎಂಥ ವ್ಯಕ್ತಿಗಳು  ಸೃಷ್ಟಿಗೊಳ್ಳುತ್ತಿದ್ದಾರೆ  ಎನ್ನುವುದು  ಬಹಳ ಪ್ರಸ್ತುತವಾದ ಪ್ರಶ್ನೆ, ಮತ್ತು ಇದು ಸಾಕ್ರೆಟಿಸನ ಕಾಲದಿಂದಲೇ ಆರಂಭವಾದ ಪ್ರಶ್ನೆ. ಇದಕ್ಕೆ ಉತ್ತರ ಬಹಳ ಸರಳ. ಕೆಲವೇ ಕೆಲವು ಅಪವಾದಗಳನ್ನು ಬಿಟ್ಟರೆ, ನಮ್ಮ ಶಿಕ್ಷಣ ಸಂಸ್ಥೆಗಳು  ಪ್ರಶ್ನಿಸದ, ತಲೆ ತಗ್ಗಿಸಿ, ಬೆನ್ನು ಬಗ್ಗಿಸಿ ನಡೆಯುವ ವ್ಯಕ್ತಿಗಳನ್ನು ತಯಾರು ಮಾಡುತ್ತವೆ. ಧೈರ್ಯವಿಲ್ಲದ ವ್ಯಕ್ತಿಗಳನ್ನು ತಯಾರುಮಾಡುತ್ತವೆ ಎನ್ನುತ್ತಾರೆ ಜಿಡ್ಡು ಕೃಷ್ಣಮೂರ್ತಿ. ಅವರ ಪ್ರಕಾರ ಧೈರ್ಯವನ್ನು ನೀಡದ್ದು  ಶಿಕ್ಷಣವೇ ಅಲ್ಲ.   ಅವರ ಪ್ರಕಾರ ಇಂಟೆಲಿಜೆನ್ಸ್  ಈಸ್ ಕರೇಜ್, ಕರೇಜ್ ಈಸ್ ಇಂಟೆಲಿಜೆನ್ಸ್. “ನಿನ್ನ ಯೋಗ್ಯತೆಯ ಬೆಲೆ ಚೀಟಿಯನ್ನು ಎದೆಗೆ ಅಂಟಿಸಿಕೊಂಡು ತಿರಗಾಡಬೇಡ,  ಮಾರಾಟದ ವಸ್ತುವಾಗಬೇಡ ಎನ್ನುತ್ತಾನೆ ಅಬ್ರಹಾಮ್ ಲಿಂಕನ್.
ನಿಜವಾಗಿಯೂ ವಿದ್ಯೆಯುಳ್ಳ ಮನುಷ್ಯ `ನಾವು ಬದುಕಿರುವುದು ಏತಕ್ಕೆ ’ ಎಂದು ಕೇಳುತ್ತಾ ಬದುಕುತ್ತಾನೆ. ಆ ಪ್ರಶ್ನೆಯನ್ನಿಷ್ಟು ಕಾಲ ಕೇಳಿದವರಿಂದಾಗಿಯೇ ನಾವಿವತ್ತು  ಬದುಕಿರುವುದು ಎಂದರಿಯದವನು ಈ ಪ್ರಶ್ನೆ ಆತ್ಮಹತ್ಯೆಯ ಇಚ್ಛೆಯನ್ನು ಪ್ರಕಟಿಸುತ್ತದೆ ಎನ್ನಬಹುದು. ಆತನ ವಿದ್ಯೆ ಎಷ್ಟು ಎಂದರೆ ಇಷ್ಟೇ, ಈ ಹೇಳಿಕೆ ನೀಡುವಷ್ಟು!
ಒಂದಷ್ಟು ಕಷ್ಟ ಕಾರ್ಪಣ್ಯ ಕಂಡಿರದಿದ್ದರೆ, ಅನಭವಿಸಿರದಿದ್ದರೆ, ಕಷ್ಟಗಳು ಮನುಷ್ಯನಲ್ಲಿ ಎಂಥ ಪರಿಣಾಮಗಳನ್ನುಂಟುಮಾಡುತ್ತವೆ ಎಂದು ತಿಳಿಯಲಿಕ್ಕಿಲ್ಲ. ಬದುಕಿನಲ್ಲಿ ಬಂದ ಕಷ್ಟಗಳನ್ನು ಪುನಃ ಪುನಃ ಹೇಳುವುದು ಪೆಪ್ಪರ್ಮಿಂಟ್ ಸವಿದಂತೆ ಎಂದು ಕಿರಿಯ ಗೆಳೆಯನೊಬ್ಬ ಹೇಳಿದ. ನಿಜ. ಅದು ಸಂಕಷ್ಟಗಳಿಂದ ಪಾರಾಗಿ, ಆರಾಮದ ಜೀವನ ಲಭ್ಯವಾದ ಬಳಿಕ ಮನುಷ್ಯ ಮಾಡುವ ಕೆಲಸ. ಇದನ್ನು ಮಾಡಬಾರದು ಎನ್ನುತ್ತಾನೆ ಈ ಕಿರಿಯ ಗೆಳೆಯ. ಕಾರಣವಿಷ್ಟೇ ಸಂಕಷ್ಟಗಳಿಂದ ಮುಕ್ತಿ ದೊರೆಯದೆ, ಕೊನೆಯ ವರೆಗೂ ಸಂಕಷ್ಟದಲ್ಲೇ ಇರುವವರ ಸಂಖ್ಯೆ ತುಂಬಾ ದೊಡ್ಡದು.
ಆತ್ಮ ಕಥನದ ರೀತಿ ತುಸು ಭಿನ್ನ. ಓದುಗನ ದೃಷ್ಟಿಗೆ ಅದು ಯಶೋಗಾಥೆಯಂತೆಯೋ, ದುರಂತ ಕಥೆಯಂತೆಯೋ  ತೋರಬಹುದು. ಆದರೆ ಬರೆಯುವವನಿಗೆ ಅದು ಕೇವಲ ಅವನ ಅನುಭವದ ಕಥೆ. ಅನುಭವದ ವಿಶ್ಲೇಷಣೆ. ಕಥನಕಾರ ಜೀವಂತನಿಲ್ಲದಿದ್ದರೂ ಅದರಲ್ಲಿ  ಒಬ್ಬ ತನ್ನಂಥ ವ್ಯಕ್ತಿಯನ್ನು, ಬಹುತೇಕ ತನ್ನನ್ನೇ ಓದುಗ ಕಾಣಬೇಕು, ಯಾವುದೇ ಆತ್ಮಕಥನದ ಓದು ಅಮೂರ್ತವಾದದ್ದಾದರೂ ಕನಿಷ್ಟ ಒಂದು ಹನಿ ಕಣ್ಣೀರನ್ನು ತರದಿದ್ದರೆ ಅದು ಆತ್ಮಕಥನವೇ ಅಲ್ಲ, ಆತ್ಮಕಥನದ ಓದಿನಲ್ಲಿ, ಬರೆದಾತ  ತನ್ನಂತೆಯೇ ಇರುವವನು ಎಂಬ ಭಾವ  ಓದುಗನಿಗೆ ಮೂಡುವುದಿಲ್ಲ ಎಂದಾದರೆ ಓದುವುದು ಮತ್ತು ಓದದಿರುವುದು ಎರಡೂ ಒಂದೇ.
 
‘ಅವನ  ಮುಖ ನೋಡಿದ ಕೂಡಲೇ ನನಗೆಲ್ಲಾ ಅರ್ಥವಾಯಿತು’ ಎನ್ನುವ ಹುಂಬರಿದ್ದಾರೆ. ಮುಖ ನೋಡಿಯಲ್ಲ, ಐವತ್ತು-ಅರುವತ್ತು ವರ್ಷ ಒಟ್ಟಿಗೆ ಜೀವಿಸಿದರೂ ಮನುಷ್ಯನಿಗೆ ಮನುಷ್ಯ ಅರ್ಥವಾಗುವುದಿಲ್ಲ. ಗಂಡನಿಗೆ ಹೆಂಡತಿ ಹೆಂಡತಿಗೆ ಗಂಡ ಅರ್ಥವಾಗುವುದಿಲ್ಲ. ತಾಯಿತಂದೆಗೆ ಮಕ್ಕಳು ಅರ್ಥವಾಗುವುದಿಲ್ಲ; ಮಕ್ಕಳಿಗೆ ತಾಯಿತಂದೆ ಅರ್ಥವಾಗುವುದಿಲ್ಲ. ಮುಖ ನೋಡಿದ ಕೂಡಲೇ ಎಲ್ಲವೂ ತಿಳಿದುಬಿಡುವುದಾಗಿದ್ದರೆ, ನಾವು ಬೇರೇನೂ  ಓದಬೇಕಾಗಿಲ್ಲ. ಭಗವದ್ಗೀತೆ, ಬೈಬಲ್, ಕುರ್ಆನ್, ಗ್ರಂಥ ಸಾಹೇಬ್ ಓದಿದರೆ ಸಾಕು. ಅದರಲ್ಲಿ ಹೇಳಿದಂತೆ ನಡೆದುಕೊಂಡರೆ ಸಾಕು. ಯಾರನ್ನಾದರೂ ಅರ್ಥ ಮಾಡಿಕೊಳ್ಳುವ ಶ್ರಮ ಕೂಡ ಬೇಡ.  ವಿಜ್ಞಾನ ಬೇಡ, ವಿಚಾರ ಬೇಡ, ಬರೆಹ ಬೇಡ. ಎಲ್ಲರೂ  ಎಲ್ಲರಿಗೂ ತಾನಾಗಿ  ಗೊತ್ತಾಗಿಬಿಟ್ಟರೆ ಒಬ್ಬರಿನ್ನೊಬ್ಬರಿಗೆ ಬೇಕಾದಂತೆ ನಡೆದುಕೊಂಡರಾಯಿತಲ್ಲ ಆದರ್ಶ ಪತಿ ಪತ್ನಿ ಕೂಡ ಪರಸ್ಪರ ಅರ್ಥಮಾಡಿಕೊಂಡಲ್ಲ ಜೀವಿಸುವುದು, ಕೇವಲ ಪ್ರೀತಿಯಿಂದ. ಅರ್ಥ ಮಾಡಿಕೊಳ್ಳುವ ಪ್ರಯತ್ನ ವ್ಯರ್ಥ!
ಏನೇನೂ ಅರ್ಥವಾಗದೆ, ಅರ್ಥ ಮಾಡಿಕೊಳ್ಳದೆ, ಈ ಸಮಾಜದಲ್ಲಿ ಪಸಂದಾಗಿ ಜೀವಿಸಲು ಆಗುತ್ತದೆ. `ದೊಡ್ಡವರು’ ಎನಿಸಿಕೊಂಡವರ ಮುಂದೆ, ಮುಂದೆ ಬಗ್ಗಿ ನಿಲ್ಲಬೇಕು, ಹಲ್ಲು ಗಿಂಜಬೇಕು, ಇಲ್ಲದ ವಿನಯ ತೋರಿಸಬೇಕು. ಪ್ರಶ್ನಿಸಬಾರದು.  ತನ್ನ ಸ್ವಂತ ಅನುಭವಗಳ ಬಗ್ಗೆ  ವಿಶ್ಲೇಷಣೆ ಮಾಡಬಾರದು. ಸತ್ಯವನ್ನು ಕಂಡುಕೊಳ್ಳಲು ಪ್ರಯತ್ನಿಸಬಾರದು. ಪರಿಪೂರ್ಣ   ಆಷಾಡಭೂತಿಯಾಗಬೇಕು. ಅದೆಲ್ಲ ‘ಹಿರಿಯರು’ ಎನಿಸಿಕೊಂಡು ‘ಬದುಕಲು ಕಲಿತವರ’ ಮಕ್ಕಳಿಗೆ ಅದೆಲ್ಲಾ  ತಿಳಿಯುವುದಿಲ್ಲ. ಅದನ್ನೆಲ್ಲಾ  ಕಲಿತುಕೊಂಡು ಹಿರಿಯವರಂತಾಗಲು ಮನೆಯಲ್ಲಿ, ಶಾಲೆಯಲ್ಲಿ, ಬೀದಿಯಲ್ಲಿ, ಮಠದಲ್ಲಿ, ದೇವಾಲಯ ಭೂತಾಲಯಗಳಲ್ಲಿ ಜಗತ್ತು ಒತ್ತಾಯಿಸುತ್ತಲೇ ಇರುತ್ತದೆ, ಮತ್ತು  ಬಹುಮಟ್ಟಿಗೆ ಜಗತ್ತು ಇದರಲ್ಲಿ ಸಫಲವಾಗುತ್ತದೆ.
 
47
ಅನುಭವಗಳ ವಿಶ್ಲೇಷಣೆಯಲ್ಲಿಯೇ ಬದುಕಿನ ಮುನ್ನಡೆ ಇರುವುದು. ಬದುಕು ನಿಂತ ನೀರಾಗದಿರಬೇಕಾದರೆ, ಪ್ರಶ್ನಿಸಬೇಕು. ಕೀಟ್ಸ್ನಂತೆ  ಸತ್ಯವನ್ನು  ಸೌಂದರ್ಯವನ್ನು ಕಾಣುವ ಅವಿರತ ಪ್ರಯತ್ನದಲ್ಲಿರಬೇಕು. ಹಲ್ಲು ಗಿಂಜಿ, ಆತ್ಮವನ್ನು ಮುಚ್ಚಿ, ಮುಖಸ್ತುತಿಗೆ ಲಭಿಸುವ ಸಿಹಿ ತಿಂಡಿಗೆ ಜೊಲ್ಲು ಸುರಿಸಬಾರದು. ಸಮಾಜ ನಿಂದಿಸಬಹುದು. ತರಗತಿಯಿಂದ, ಯೂನಿವರ್ಸಿಟಿಯಿಂದ,  ಉದ್ಯೋಗದಿಂದ ಹೊರಗೆ ಹಾಕಬಹುದು. ಸುಳ್ಳು ಕತೆ ಕಟ್ಟಬಹುದು. ಜಾತಿ ಬಹಿಷ್ಕಾರದ, ಮತ ಬಹಿಷ್ಕಾರದ ಫರ್ಮಾನು ಹೊರಡಿಸಬಹುದು, ನೌಕರಿಗೆ ಸಂಚಕಾರ ಉಂಟುಮಾಡಬಹುದು.  ಗಲ್ಲಿಗೇರಿಸಬಹುದು.
ಹಾಗೆಲ್ಲಾ  ಶಿಕ್ಷಾ ರೂಪದ ದುಷ್ಕೃತ್ಯ ಮಾಡಿದವರೂ ಸಾಯುತ್ತಾರೆ. ಆ ದುಷ್ಕೃತ್ಯಕ್ಕೆ ಗುರಿಯಾದ ಸಜ್ಜನನೂ ಸಾಯುತ್ತಾನೆ. ಆದರೆ  ಪಿಲಾತನಂತೆ ಸಾಯುವುದಕ್ಕಿಂತ, ಯೇಸುವಿನಂತೆ ಸಾಯುವುದು ಒಳ್ಳೆಯದು ಎಂದು ನಾವು ಅರ್ಥ ಮಾಡಿಕೊಳ್ಳಬೇಕು.
 
ಅತಿ ಹೃಸ್ವವಾದ ನನ್ನ ವಿದ್ಯಾರ್ಥಿ ಜೀವನದ ಬಗ್ಗೆ  ಹೇಳಿದ ಮೇಲೆ, ನನ್ನ ವೃತ್ತಿ ಜೀವನದಲ್ಲಿ ಎದುರಾದ ಘನ ಘೋರ ರಾಕ್ಷಸರ ಬಗ್ಗೆ ಹೇಳಲೇಬೇಕು. ಅಷ್ಟೇ ಅಲ್ಲ, ಅಲ್ಲಿ ಇಲ್ಲಿ ಮಿಂಚಿ ಮಾಯವಾದ, ಅಥವಾ ಆಗೊಮ್ಮೆ ಈಗೊಮ್ಮೆ ಸ್ವಲ್ಪ ಕಾಲ ಜೊತೆಯಲ್ಲಿದ್ದು ನನ್ನನ್ನು ಉಳಿಸಿದ, ಪ್ರೀತಿಸಿದ ದೇವತೆಗಳ ಬಗ್ಗೆ ಕೂಡ ಹೇಳಬೇಕು. ಅಚ್ಚರಿಯ ವಿಷಯವೆಂದರೆ, ರಾಕ್ಷಸರು ವರ್ಷಗಟ್ಟಲೆ ಅಂಟಿಕೊಂಡಿದ್ದರೆ, ದೇವತೆಗಳು ಕೆಲವು ತಿಂಗಳುಗಳ ಕಾಲ ಅಥವಾ ಒಂದೆರಡು ವರ್ಷಗಳ ಕಾಲ ಮಾತ್ರ ಇರುತ್ತಾರೆ. ರಾಕ್ಷಸರ ಪೀಡೆ ಅಹರ್ನಿಶಿಯಿರುವಂಥದಾದರೆ, ದೇವತೆಗಳ ಸಂಗ ಆಗೊಮ್ಮೆ  ಈಗೊಮ್ಮೆ ಮಾತ್ರ ಇರುತ್ತದೆ. ಕಾರಣವಿಷ್ಟೇ ರಾಕ್ಷಸರು ಸದಾ ಇತರರನ್ನು  ಪೀಡಿಸುತ್ತಾ  ಪೀಡಿಸುವುದರಲ್ಲೇ ಬದುಕುವ ಸುಖ ಕಾಣುತ್ತಾ ಇರುತ್ತಾರೆ. ದೇವತೆಗಳು ಹೆಚ್ಚಾಗಿ  ತಮ್ಮ ಪಾಡಿಗೆ ತಾವಿದ್ದು, ಅಗತ್ಯವಿದ್ದಾಗ ಹೊರಬಂದು ಒಳ್ಳೆಯ ಕೆಲಸ ಮಾಡಿ, ನಮ್ಮ ಮನೆಯಂಗಳದಿಂದ ತಮ್ಮ ಮನದಂಗಳಕ್ಕೆ ಮರಳುತ್ತಾರೆ. ರಾಕ್ಷಸರಿಗೆ ಸ್ವಂತಿಕೆ ಮತ್ತು ಮಾನಸಿಕವಾಗಿ ಸ್ವಂತ ಠಾವು ಇರುವುದಿಲ್ಲ.  ಅವರು ಭೌತಿಕವಾಗಿಯೂ ಮಾನಸಿಕವಾಗಿಯೂ ಇತರರ ಅಂಗಳದಲ್ಲೇ ಎಡತಾಕುತ್ತಿರುತ್ತಾರೆ.
‘ರಾಕ್ಷಸ’ ಎಂಬುದು ಜಾತಿ ಮತ ಧರ್ಮ, ಬುಡಕಟ್ಟು ಇತ್ಯಾದಿ ಯಾವುದೂ ಅಲ್ಲ. ಅದು ಕೇವಲ ‘ಗುಣ’ವನ್ನು ಸೂಚಿಸುವ ಶಬ್ದ. ಅಪರೂಪಕ್ಕೆ, ಅತ್ಯಂತ ಶ್ರೇಷ್ಟ, ಸಮರ್ಥ, ಅಸದೃಶ ಪ್ರತಿಭಾಶಾಲಿ ಎಂಬರ್ಥದಲ್ಲಿ ಕೂಡ `ರಾಕ್ಷಸ’ ಎನ್ನುವುದಿದೆ. ನನಗೆ ಅಂಥ ‘ರಾಕ್ಷಸ’ರನ್ನು ಕಾಣುವ ಭಾಗ್ಯ ಸಿಕ್ಕಿದ್ದು ಬಹಳ ಕಡಿಮೆ.
 
ಐದನೆಯ ತರಗತಿಯ ವರೆಗೆ, ಶಾಲೆಯಿಂದ ಅಕಾಡೆಮಿಕ್ ಆಗಿ ನನಗೆ ದೊರೆತದ್ದು ಒಂದಿಷ್ಟು ಗಣಿತ, ಸ್ವಲ್ಪ  ಸಮಾಜಶಾಸ್ತ್ರ, ಸ್ವಲ್ಪ ಪೌರ ನೀತಿ, ಸ್ವಲ್ಪ  ವಿಜ್ಞಾನ. ಮುಖ್ಯವಾಗಿ ಸಿಲೆಬಸಿನಲ್ಲಿ ಏನಿತ್ತೋ ಅದರ ಒಂದು ಸಣ್ಣ ಅಂಶ. ಗಣಿತ ಮತ್ತು ಕನ್ನಡದ ಹೊರತು ಬೇರೆ ಪಠ್ಯಗಳು ಇರಲಿಲ್ಲ.  ಸಿಲೆಬಸಿನಲ್ಲಿದ್ದಷ್ಟನ್ನು ಸಹ ಕೊಡುವ ಸಾಮಥ್ರ್ಯ ಆ ಉಪಾಧ್ಯಾಯರಿಗೆ ಇರಲಿಲ್ಲ. ಇವತ್ತಿಗೂ ಅಂಥ ಮುಕ್ಕಾಲು ಪಾಲು ಶಾಲೆಗಳಲ್ಲಿ  ಅದೇ ಸ್ಥಿತಿ ಇದೆ. ಆದ್ದರಿಂದಲೇ ಪಾಲಕರು ದುಬಾರಿ ಫೀಸು ತೆತ್ತು, ಆಂಗ್ಲ ಮಾಧ್ಯಮದ `ಪ್ರತಿಷ್ಟಿತ’ ಶಾಲೆಗಳಿಗೆ ತಮ್ಮ ಮಕ್ಕಳನ್ನು ಕಳಿಸುವುದು ಎಂಬುದು ನಿರ್ವಿವಾದ. ಆ ಕಾಲದಲ್ಲಿಯೂ ಒಳ್ಳೆಯ ಶಾಲೆ  ಕೆಟ್ಟ ಶಾಲೆ  ಎಂಬ ವರ್ಗೀಕರಣ ಇತ್ತು. ಆದರೆ ಕಲಿಕೆಯ ಮಾಧ್ಯಮದ ಆಧಾರದಲ್ಲಿ ಅಲ್ಲ, ಕಲಿಸುವಿಕೆಯ ಗುಣ ಮಟ್ಟದ ಆಧಾರದಲ್ಲಿ ಮತ್ತು ಅಲ್ಲಿ ಕಲಿಸುವ ಉಪಾಧ್ಯಾಯರುಗಳ ನಡೆ ನುಡಿ ಮತ್ತು ಬೌದ್ಧಿಕ ಸಾಮಥ್ರ್ಯದ ಆಧಾರದಲ್ಲಿ.
ನಾನು ಓದಿದಂಥ ಶಾಲೆಗಳು ಈಗಲೂ ಗ್ರಾಮೀಣ ಅಥವಾ ಅರೆನಗರ ಪ್ರದೇಶಗಳಲ್ಲಿ  ಯಥೇಚ್ಛವಾಗಿವೆ. ಅವುಗಳ ಸ್ಥಿತಿಯಲ್ಲಿ  ಯಾವತ್ತಿಗೂ ಸುಧಾರಣೆ ಆಗದೇನೋ ಎಂದನಿಸುತ್ತದೆ. ಅಂತ ಶಾಲೆಗಳಲ್ಲಿ  ಓದಿದ ಆಧಾರದಲ್ಲಿ  ನಮ್ಮ  ನಡುವೆ ಪ್ರಥಮ ದರ್ಜೆ ಪ್ರಜೆ, ದ್ವಿತೀಯ ದರ್ಜೆ ಪ್ರಜೆ, ತೃತೀಯ ದರ್ಜೆ ಪ್ರಜೆ ಎಂಬ ವರ್ಗೀಕರಣ ಮುಂದರಿಯುವುದು ಅನಿವಾರ್ಯವೇನೊ ಎಂದನಿಸುತ್ತದೆ. ಬದಲಾವಣೆ ಸಾಧ್ಯವಾಗುವುದು ಒಬ್ಬ ಕ್ರಾಂತಿಕಾರಿ ಶಿಕ್ಷಣ ಮಂತ್ರಿ ಅಥವಾ ಪ್ರಧಾನ ಮಂತ್ರಿ ಅಥವಾ ರಾಷ್ಟ್ರಾಧ್ಯಕ್ಷ ನಮಗೆ ಸಿಕ್ಕಿದ ದಿನ ಮಾತ್ರ! ಅಂಥವನನ್ನು ಎಲ್ಲಿ ಹುಡುಕೋಣ ಹೇಗೆ ಸೃಷ್ಟಿಸೋಣ
ಆರನೆಯ ತರಗತಿಯಿಂದ ಎಂಟನೆಯ ತರಗತಿಯ ವರೆಗಿನ ಮೂರು ವರ್ಷಗಳ ನನ್ನ ಓದಿನಲ್ಲಿ ಸಿಕ್ಕಿದ  ಮೂವರು ಗುರುಗಳನ್ನು ನಾನು ನೆನಪಿಸಿಕೊಳ್ಳುತ್ತೇನೆ. ಅವರೆಲ್ಲರೂ ಪ್ರಾತಃಸ್ಮರಣೀಯರೇ ಆಗಿದ್ದಾರೆ. ಎಲ್ಲರೂ ಚೆನ್ನಾಗಿ ಪಾಠ ಮಾಡಿದ್ದರು. ಮಕ್ಕಳನ್ನು  ತುಂಬಾ ಪ್ರೀತಿಸುವವರಾಗಿದ್ದರು. ಅಧ್ಯಾಪಿಕೆಯರ ಸಂಖ್ಯೆಯೇ ದೊಡ್ಡದು. ಒಮ್ಮೊಮ್ಮೆ  ಅವರು ನೀಡಿದ ಶಿಕ್ಷೆಗಿಂತ ಅವರ ಪ್ರೀತಿ ಮತ್ತು ಕ್ಷಮೆ ಹತ್ತು ಪಟ್ಟು ದೊಡ್ಡದಾಗಿತ್ತು. ಅವರಲ್ಲಿ ಮುಖ್ಯೋಪಾಧ್ಯಾಯಿನಿಯಾಗಿದ್ದ ಲೂಸಿ ಎಂಬವರು ಕ್ಷಮೆ ಮತ್ತು ಮಮತೆಯ ಮೂರ್ತಿಯೇ ಆಗಿದ್ದರು. ಅವರನ್ನು ಕಾಣುವಾಗ ಮಕ್ಕಳಿಗೆಲ್ಲಾ ಇಂಥ ತಾಯಂದಿರು ಸಿಗಬಾರದೆ ಎಂದು ನಾನು ಯೋಚಿಸಿದ್ದಿದೆ.  ಏಳನೆಯ ತರಗತಿಯಲ್ಲಿ ಮೂರು ಸೆಕ್ಶನ್ಗಳಿದ್ದುವು. ಒಂದೊಂದರಲ್ಲಿ ಮೂವತ್ತು-ನಲ್ವತ್ತು ಮಕ್ಕಳಿದ್ದರು. ಅವರನ್ನೆಲ್ಲ ಪ್ರೀತಿಸುವುದು ಸಾಧ್ಯವಿರಲಿಲ್ಲ.  ಕೆಲವು ಹುಡುಗರು ಜನ್ಮತಃ ಕೆಟ್ಟವರೇನೊ ಅಂತೆನಿಸಬೇಕು; ಅಂಥವರಿದ್ದರು. ಆದರೂ ಅವರನ್ನೆಲ್ಲ ಈ ಅಧ್ಯಾಪಿಕೆಯರು ಸಂಬಾಳಿಸಿಕೊಂಡಿದ್ದರು. ಅಚ್ಚರಿಯ ವಿಷಯವೆಂದರೆ ಆ ಕಾಲದಲ್ಲಿಯೂ ಇದ್ದರು `ಬುಲ್ಲಿ’ಗಳು. ಓತಿಕ್ಯಾತರಂಥ ಅವರನ್ನು ಗುರುತಿಸಿ `ಸರಿ’ ಮಾಡುವ ಶಿಕ್ಷಕರು ಇರಲೇ ಇಲ್ಲ!
 
ಎಲ್ಲಾ ಶಾಲೆಗಳಲ್ಲಿನ ದೊಡ್ಡ ಕೊರತೆಯೆಂದರೆ, ಪ್ರತಿಭಾವಂತರನ್ನು ಗುರುತಿಸಿ ಅವರಿಗೆ ಉತ್ತೇಜನ ನೀಡದಿರುವುದು.  ಅತಿ ದೊಡ್ಡ ದೋಷ  ಹೆಚ್ಚು ಅಂಕ  ಪಡೆದವರನ್ನೆಲ್ಲ  ಡಾಕ್ಟರ್ ಅಥವಾ ಇಂಜಿನಿಯರ್ ಆಗಲು ಪ್ರಚೋದಿಸುವುದು. ಎಲ್ಲಕ್ಕಿಂತ ದೊಡ್ಡ ದೋಷವೆಂದರೆ ಮಕ್ಕಳಿಗೆ ಪ್ರೀತಿಯಿಂದ ಕಲಿಸುವುದು ಹೇಗೆ ಎಂದು  ಕಲಿಯದ ಶಿಕ್ಷಕರ ಕೊರತೆ.
 
ಕೇವಲ ಡಾಕ್ಟರುಗಳಲ್ಲಿ  ಮತ್ತು ಇಂಜಿನಿಯರುಗಳಲ್ಲಿ ಅಲ್ಲ ಸಮಾಜದ ಜೀವಂತಿಕೆ ಅಥವಾ ಪುರೋಗಮನ ಇರುವುದು. ನಮಗೆ ಬುದ್ಧಿವಂತರು, ಪ್ರತಿಭಾವಂತರು, ವಿವೇಕವಂತರು ಎಲ್ಲಾ ರಂಗಗಳಲ್ಲಿಯೂ ಬೇಕು. ಸಮಾಜ ಅಂಥವರನ್ನು ಕೂಡ ತಯಾರು ಮಾಡಬೇಕು. ಡಾಕ್ಟರುಗಳನ್ನು ಇಂಜಿನಿಯರುಗಳನ್ನು ಗುರುತಿಸುವಂತೆ ಅವರನ್ನು ಕೂಡ ಗುರುತಿಸಬೇಕು. ಸಮಾಜಕ್ಕೆ ಮುಕ್ಕಾಲು ಪಾಲು ದುಷ್ಟ ಸರಕಾರಿ ಅಧಿಕಾರಿಗಳು, ಭ್ರಷ್ಟ   ರಾಜಕಾರಣಿಗಳು ಮತ್ತು ನಾಲಾಯಖ್ಖು  ಅಧ್ಯಾಪಕರು  ಸಿಗುವಂತಾಗುವುದು ಯಾಕೆ,  ಮತ್ತು  ಹಾಗಾದರೆ ಸಮಾಜದ ಭವಿಷ್ಯ ಏನಾಗುತ್ತದೆ ಎಂಬ ಬಗ್ಗೆ ಸಮಾಜ ಚಿಂತಿಸಬೇಕಾದ ಅಗತ್ಯವಿದೆ. ಅದರ ಜೊತೆಗೆ ಶಿಕ್ಷಣ ಒಳ್ಳೆಯ ರಾಜಕಾರಣಿಗಳನ್ನು ಕೂಡ ತಯಾರು ಮಾಡಬೇಕು. ಒಳ್ಳೆಯ ರಾಜಕಾರಣಿಗಳಿಲ್ಲದ ಪ್ರಜಾಪ್ರಭುತ್ವ ನಿರಂತರ ಸೊರಗುತ್ತಾ ನರಳುತ್ತಾ ಇರುತ್ತದೆ. ತಾಯಿತಂದೆ ಮತ್ತು ಶಿಕ್ಷಕ ಸಚ್ಚರಿತರನ್ನು ತಯಾರು ಮಾಡದಿದ್ದರೆ ಪ್ರಜಾಸತ್ತೆ ವಿಕೃತವಾಗಿ, ವಿಕಾರವಾಗಿ ಕೊರಕೊರಗಿ ಹೆಸರಿಲ್ಲದ ಕರಾಳ ಸತ್ತೆಯಾಗುವ ಅಪಾಯವಿದೆ.
 
48
‘ಆರೋಗ್ಯಪೂರ್ಣ ಮನಸ್ಸುಳ್ಳ ಯಾರೂ ತಮ್ಮ ಪ್ರತಿಭೆಯ ಬಗ್ಗೆ ಹೆಮ್ಮೆ ಪಟ್ಟುಕೊಳ್ಳುವುದಿಲ್ಲ’ ಎಂಬ ಮಾತನ್ನು ಎಲ್ಲೋ ಓದಿದ ನೆನಪು.  ಒಂದು ಕಾಲದ ಪ್ರತಿಭಾವಂತರು, ಅಸಾಧಾರಣ  ಬುದ್ಧಿವಂತರು ಬಹಳ ಕಾಲದ ನಂತರ ಸಾಮಾನ್ಯರೆನಿಸಿಕೊಳ್ಳುವುದು ಪ್ರಪಂಚದ ರೂಢಿ.  ಜೀವಂತನಿಲ್ಲ ಎಂಬ ಕಾರಣದಿಂದ ನಮ್ಮ ಸ್ನೇಹಿತನ ಕುಂದುಕೊರತೆಗಳ ವಿಚಾರದಲ್ಲಿ ರಿಯಾಯತಿ ತೋರಿಸಬಹುದು. ಆದರೆ ವಿಜ್ಞಾನಿಗೆ, ಲೇಖಕನಿಗೆ ಆ ರಿಯಾಯತಿ ಸಿಗುವುದಿಲ್ಲ.
ಒಬ್ಬ ಮನುಷ್ಯ  ಎಂಥ ಅಸಾಧಾರಣ ವ್ಯಕ್ತಿಯಾಗಿದ್ದರೂ ಅವನು ಜೀವಂತವಾಗಿರುವುದು ಮನುಷ್ಯರ ಮನಸ್ಸುಗಳಲ್ಲಿ.  ಮನುಷ್ಯ ಶಾಶ್ವತನಲ್ಲವಾದುದರಿಂದ,  ಮನುಷ್ಯರು ಮನುಷ್ಯರ ಮನಸ್ಸುಗಳಲ್ಲಿ ಶಾಶ್ವತವಾಗಿರುವುದು ಹೇಗೆ ಸಾಧ್ಯ ಶಾಶ್ವತವಾಗಿದ್ದೇನೆ ಅಥವಾ ಶಾಶ್ವತವಾಗಿರುತ್ತೇನೆ ಎಂದು ಭ್ರಮಿಸಬಹುದು. ಆ ಭ್ರಮೆಯನ್ನು ಗುಟ್ಟಾಗಿಟ್ಟುಕೊಳ್ಳುವುದು ಕ್ಷೇಮ. ಅದನ್ನು ಹೊರಗೆಡಹುವುದು ಅಪಹಾಸ್ಯಕ್ಕೆಡೆಮಾಡಬಹುದು!
ಸುಮಾರು ಅರ್ಧ ಶತಮಾನದ ಅವಧಿಯಲ್ಲಿ  ‘ಗುರುತಿಸಲ್ಪಟ್ಟ ತಲೆಮಾರು’ ಸಂಪೂರ್ಣ ಬದಲಾಗುತ್ತದೆ. ಈಗಿರುವ ಎಷ್ಟೋ ವಿಜ್ಞಾನಿಗಳ, ಲೇಖಕರ ಹೆಸರುಗಳು ಅವರ ನಂತರದ ತಲೆಮಾರಿನ ವಿಜ್ಞಾನಿಗಳ, ಲೇಖಕರ ಹೆಸರಿನ ಮುಂದೆ ಮಸಕಾಗತೊಡಗಿರುವುದನ್ನು ಕಾಣಬಹುದು. ಜನ್ಮದಿನಾಚರಣೆಗಳು ಕ್ರಮೇಣ ಒಂದು ರೂಟೀನ್ ಆಗುತ್ತವೆ. ಮಹಾತ್ಮಾ ಗಾಂಧಿಯ  ಜನ್ಮದಿನಾಚರಣೆ ಸಹ ಹಾಗೆ ಆಗಿದೆ ಎಂದ ಮೇಲೆ, ಉಳಿದುದರ ಬಗ್ಗೆ ಕೇಳಬೇಕಾದುದೇ ಇಲ್ಲ. ಕೆಲವು ಜನ್ಮ ದಿನಗಳು  ನಿಧಾನವಾಗಿ ಸತ್ತೇ ಹೋಗುತ್ತವೆ!
ನನ್ನನ್ನು  ಈಗ ಯಾರೂ ಗುರುತಿಸುತ್ತಿಲ್ಲ’  ಎಂದು ಖೇದಿಸುವ ಹಿರಿಯ ಲೇಖಕರನ್ನು ನಾನು ಕಂಡಿದ್ದೇನೆ. ತನ್ನ ಬಗ್ಗೆ  ಯವುದಾದರೂ ಒಂದು ಪತ್ರಿಕೆಯಲ್ಲಿ  ಒಂದು ಲೇಖನವಾದರೂ ಬರಲಿ ಎಂದು ಆಸೆಪಡುವವರನ್ನು ಕಂಡಿದ್ದೇನೆ. ಇಷ್ಟು `ಸಾಹಿತ್ಯ ಸೇವೆ’ ಮಾಡಿಯೂ ಪ್ರಶಸ್ತಿ ಬರಲಿಲ್ಲವಲ್ಲಾ ಎಂದು ಕೊರಗುವವರೂ ಇದ್ದಾರೆ. ನಿಜವಾದ ಪ್ರಶಸ್ತಿಯಿರುವುದು ಅಂತರಾಳದ ಮೌನದಲ್ಲಿ, ಲೋಕದ ನಾಲಗೆಯಲ್ಲಿ ಅಲ್ಲ.
ನಾವಿವತ್ತು ಷೇಕ್ಸ್ಪಿಯರ್, ಶೆಲ್ಲಿ, ಕಾಳಿದಾಸ, ಭಾಸ, ಭವಭೂತಿ, ಕುವೆಂಪು, ಬೇಂದ್ರೆ   ಎಂದು ಹೆಸರೆತ್ತಿ ಹೊಗಳುವುದನ್ನು ಎಷ್ಟು ಕೇಳಿದರೂ ಅವರ ಕೃತಿಗಳನ್ನು ಓದುವವರ ಸಂಖ್ಯೆ ತುಂಬಾ ಚಿಕ್ಕದೇ ಇದೆ. ಕಾಲ ಸರಿದಂತೆ ಹೆಚ್ಚು ಹೆಚ್ಚು ಮಂದಿ ಲೇಖಕರು ನೇಪಥ್ಯಕ್ಕೆ ಸರಿಯುತ್ತಾರೆ. ಹೆಚ್ಚಿನ   ಓದುಗರಿಗೆ  ಮೂವತ್ತು ವರ್ಷಗಳ ಹಿಂದೆ ಇದ್ದ ಮನಸ್ಸು ಈಗ ಇರುವುದಿಲ್ಲ. ಕೆಲವರು ಧನಾತ್ಮಕವಾಗಿ ಬದಲಾಗಿದ್ದರೆ, ಕೆಲವರು ಋುಣಾತ್ಮಕವಾಗಿ ಬದಲಾಗಿರುತ್ತಾರೆ. ಕೆಲವು ಓದುವವರು ಓದದವರಾಗಿ ಬದಲಾಗಿರುತ್ತಾರೆ. ನೆನಪಿಗಿಂತ ಮರವೆ ಜಾಸ್ತಿಯಾಗಿರುತ್ತದೆ. ಕೆಲವರಿಗೆ ಇತರರ ಕಡೆಗೆ ಇದ್ದ ಅಭಿಮಾನದ ಜಾಗದಲ್ಲಿ ಸ್ವಾಭಿಮಾನವೇ ಹೆಚ್ಚು ಜಾಗೃತವಾಗಿರುತ್ತದೆ. ಜ್ಞಾನದಾಹದ ಜಾಗವನ್ನು ದ್ರವ್ಯದಾಹ ಆಕ್ರಮಿಸಿಕೊಂಡಿರುತ್ತದೆ.
 
ಕೆಲವರು ಅಂದು ತಾವೋದಿದ ಲೇಖಕರಿಗಿಂದ ದೊಡ್ಡ ಲೇಖಕರಾಗಿ ಬೆಳೆದಿರುತ್ತಾರೆ. ಅಂದಿನ ವಿದ್ಯಾರ್ಥಿ ಇಂದಿನ ಗುರುವಾಗುವಾಗ, ಅವನ ಅಂದಿನ ಗುರುವಿನ ಮೇಲೆ ಅಂದು ಅವನಿಗಿದ್ದ ಅಭಿಮಾನ ಈಗಲೂ ಅದೇ ಮಟ್ಟದಲ್ಲಿ ಇರುತ್ತದೆ ಎನ್ನಲಾಗದು.  ಸಾಮಾನ್ಯವಾಗಿ  ಇರುವುದಿಲ್ಲ.  ಒಂದು ಅಭಿಮಾನ ದೇವತೆಯ ಜಾಗಕ್ಕೆ ಇನ್ನೊಂದು ಅಭಿಮಾನ ದೇವತೆ ಬರುವುದು ಕೂಡ ಸ್ವಾಭಾವಿಕವೇ ಆಗಿರುತ್ತದೆ. ಅಭಿಮಾನ ದೇವತೆಯ ಶ್ರೇಷ್ಟತೆಯ ಕುರಿತು ಭ್ರಮನಿರಸನವಾಗುವುದನ್ನಂತೂ ಇತಿಹಾಸದುದ್ದಕ್ಕೂ ಕಾಣಬಹುದು.
ಒಂದು ದೇಶದ ಇತಿಹಾಸದಲ್ಲಂತೂ ವಿಲಕ್ಷಣವಾದ ಸಂಗತಿಗಳು ಜರಗುತ್ತವೆ. ರಶ್ಯದಲ್ಲಿ ಕಮ್ಯೂನಿಸ್ಟ್-ಸೋಶಿಯಲಿಸ್ಟ್  ಆಡಳಿತ ಬಂದಾಗ, ರಶ್ಯನರು ತಮ್ಮ ಪುಸ್ತಕಗಳಿಂದ ಪಶ್ಚಿಮದ ವಿಜ್ಞಾನಿಗಳ, ಮಾತ್ರವಲ್ಲ, ಪಶ್ಚಿಮದ ಲೇಖಕರ ಹೆಸರುಗಳನ್ನು ಕೂಡ ಕಿತ್ತೆಸೆದರು. ಎಲ್ಲವನ್ನೂ ಕಂಡುಹಿಡಿದವರು ರಶ್ಯದ ವಿಜ್ಞಾನಿಗಳು  ಎಂದು ಬರೆಸಿದರು. ಗುರುತ್ವಾಕರ್ಷಣ ಸಿದ್ಧಾಂತವನ್ನು ಕಂಡುಹಿಡಿದವನು ಕೂಡ ಯಾರೋ ಒಬ್ಬ ರಶ್ಯದ ವಿಜ್ಞಾನಿ ಎಂದು ಬರೆಯಲಾಯಿತು!  ಹಾಗಾಗಿ ಪ್ರಸ್ತುತ ತಲೆಮಾರಿನ ಎಷ್ಟೋ ರಶ್ಯನರು ನ್ಯೂಟನ್, ಗೆಲಿಲಿಯೊ, ಕಾಪರ್ನಿಕಸ್ ಮುಂತಾದವರ ಹೆಸರುಗಳನ್ನು ಕೇಳಿರದಿದ್ದರೆ ಏನೂ ಆಶ್ಚರ್ಯವಿಲ್ಲ! ಎಲ್ಲಿದೆ ಲೋಕದಲ್ಲಿ ಸಾರ್ವತ್ರಿಕ ಸಾರ್ವಕಾಲಿಕ ಜ್ಞಾನ ಪ್ರೀತಿ ಸಾಹಿತ್ಯ ಪ್ರೀತಿ
ಅನಂತರ ರಶ್ಯನರು ತಮ್ಮದೇ ರಾಷ್ಟ್ರದ ನಾಯಕರ ಶವಗಳನ್ನು ಸಹ ಗೋರಿಯಿಂದೆತ್ತಿ  ಹೊರಗೆಸೆದರು. ಅವರ ಮೂರ್ತಿಗಳನ್ನು ಪುಡಿಗೈದರು. ಕೊನೆಗೆ ಸೋಶಿಯಲಿಸ್ಟ್ ನಿರಂಕುಶಾಧಿಕಾರವನ್ನು ಕೊನೆಗೊಳಿಸಿ, ದೇಶವನ್ನು  ಪ್ರಜಾಪ್ರಭುತ್ವದ ಬಾಗಿಲಲ್ಲಿ ತಂದು ನಿಲ್ಲಿಸಿದ ಜೀವಂತ ರಾಷ್ಟ್ರನಾಯಕನನ್ನೇ ದೇಶದಿಂದ ಹೊರಗಟ್ಟಿದರು.
ಭೂಮಿ ಕಂಡ ಅತ್ಯಂತ ಶ್ರೇಷ್ಠ ವಿಜ್ಞಾನಿ ಐನ್ಸ್ಟೀನ್ ಎನ್ನುವ ಮಾತು ಹೆಚ್ಚೆಂದರೆ ಐವತ್ತು ವರ್ಷ ರಾರಾಜಿಸಿರಬಹದು. ಈಗ ಅದಕ್ಕಿಂತ ಜೋರಾಗಿ ಸ್ಟೀಫನ್ ಹಾಕಿನ್ಸನ ಹೆಸರು ಕೇಳಿ ಬರುತ್ತಿದೆ. ಷೇಕ್ಸ್ಪಿಯರಿಗೆ 250 ವರ್ಷಗಳಾದುವು. ಟಾಲ್ಸ್ಟೂಯಿಗೆ 175 ವರ್ಷಗಳಾದುವು. ಇನ್ನು ನಾಲ್ಕೆ ೖದು ಶತಮಾನಗಳ ಬಳಿಕ ಇವರೆಲ್ಲ ಎಲ್ಲಿರುತ್ತಾರೆ ಬುದ್ಧ, ಸಾಕ್ರಟಿಸ್, ಅರಿಸ್ಟಾಟಲ್, ಯೇಸುಕ್ರಿಸ್ತ, ಗಾಂಧಿ ಇವರೆಲ್ಲ ಇರುತ್ತಾರೆಯೇ ಇದ್ದರೆ ‘ಎಷ್ಟು’ ಇರಬಹುದು ಈಗಿರುವಷ್ಟೇ  ಮುಂದೆಯೂ ಇರಲು ಸಾಧ್ಯವೆ
ಭಾರತೀಯರು ವ್ಯಕ್ತಿ ಪೂಜಕರು. ಈ ವ್ಯಕ್ತಿಪೂಜೆ ಬಹುಮಟ್ಟಿಗೆ ಮೂರ್ತಿಪೂಜೆಗೆ ಸಮಾನ. ಮೂರ್ತಿಯನ್ನು ಪೂಜಿಸುವವನು ಹೇಗೆ ಒಳ ಅಂಗಣದಿಂದ ಹೊರ ಅಂಗಣಕ್ಕಿಳಿಯುವಾಗ ಮೂರ್ತಿಯನ್ನು ಮರೆಯುತ್ತಾನೋ, ಹಾಗೆಯೇ ತಾನು ಮೆಚ್ಚಿಕೊಂಡಿರುವ ಮನುಷ್ಯನನ್ನೂ  ಆತನ ಮನೆಯ ಮೆಟ್ಟಲಿಳಿಯುವಾಗ ಮರೆಯುತ್ತಾನೆ. ಇವತ್ತು ಬದುಕಿನ ಒತ್ತಡ ಎಷ್ಟು ಬಲವಾಗಿದೆಯೆಂದರೆ, ಯಾರಿಗೆ ಯಾರನ್ನು ನೆನಪಿಸಿಕೊಳ್ಳಲೂ ವೇಳೆ ವ್ಯವಧಾನ ಇಲ್ಲ.  ಇಂಥ ಬದುಕಿನಲ್ಲಿ  ಸಾರ್ವಕಾಲಿಕತೆಯನ್ನು ಬಯಸುವ ಪ್ರತಿಭಾವಂತನಿಗೆ ಆತ್ಮರತಿಯೊಂದೇ ಆಶ್ರಯ.
ಒಂದಷ್ಟು ಸಾಹಿತ್ಯ ಸಮ್ಮೇಳನಗಳಲ್ಲಿ ನನಗನಿಸಿದ್ದು  ಇವತ್ತು ಕೋಕಾ ಕೋಲ ಪೆಪ್ಸಿಗಿಂತ ತಾನು ಮುಖ್ಯ ಎಂದು ಯಾವ ಲೇಖಕನೂ ಭಾವಿಸಬಾರದು ಎಂದು. ಸತ್ಯವು ಕಹಿಯೆಂದು, ಭ್ರಮೆಯ ಸಿಹಿಯನ್ನು ಭುಂಜಿಸಿ ಆರಾಮವಾಗಿರಬಹುದು. ಜಗತ್ತು ಯಾವಾಗಲೂ ಹಣವನ್ನು ಮತ್ತು ಅಧಿಕಾರವನ್ನು ಓಲೈಸುತ್ತದೆ ಎಂಬ ವಾಸ್ತವವನ್ನು ನಾವು ಒಪ್ಪಿಕೊಳ್ಳಲೇ ಬೇಕು. ಮಠದ ಸ್ವಾಮಿಯ ಪಕ್ಕದಲ್ಲಿ ಕುಳಿತ ವಿಜ್ಞಾನಿಯಲ್ಲ ಮುಖ್ಯ; ವಿಜ್ಞಾನಿಗೆ ಶಾಲು ಹೊದಿಸುವ ಮಠದ ಸ್ವಾಮಿಯೇ ಮುಖ್ಯ. ಜಿಲ್ಲಾಧಿಕಾರಿಯ ಪಕ್ಕದಲ್ಲಿ ಕುಳಿತ ಲೇಖಕನಲ್ಲ ಮುಖ್ಯ; ಜಿಲ್ಲಾಧಿಕಾರಿಯೇ ಮುಖ್ಯ. ಜಿಲ್ಲಾಧಿಕಾರಿಯ ಪಕ್ಕದಲ್ಲಿ ಕುಳಿತ ನಿಸ್ವಾರ್ಥಿ ಸಮಾಜಸೇವಕನಲ್ಲ ಮುಖ್ಯ; ಸ್ವಾರ್ಥಿ ರಾಜಕಾರಣಿಯೇ ಮುಖ್ಯ.   ಬಹುಕೋಟ್ಯಧೀಶನಾದ ಕಂಪೆನಿಯ ಮಾಲಿಕ  ಇವರೆಲ್ಲರಿಗಿಂತ ಮುಖ್ಯ.  ಯಾರ ಮನಸ್ಸಿನಲ್ಲಿಯಾದರೂ ಉಳಿಯಬೇಕೆಂಬ ಹಂಬಲವುಳ್ಳವನು ಅದಕ್ಕಾಗಿ ಪ್ರತಿ ದಿನ ಪ್ರತ್ಯೇಕವಾದ ದುಡಿತವನ್ನು ಮಾಡಬೇಕಾಗುತ್ತದೆ.  ಆ ಪ್ರತ್ಯೇಕವಾದ ದುಡಿತ ನಿಂತ ಮರುದಿನ ಜಗತ್ತು ಅವನನ್ನು ಮರೆಯುತ್ತದೆ.  ಹಾಗಿರುವಾಗ  ಜನಮನದಲ್ಲಿ  ಶಾಶ್ವತವಾಗಿ  ಉಳಿಯಬೇಕೆಂಬ  ಹಂಬಲವಾದರೂ  ಎಂಥದು
ತಂದೆ ಸತ್ತೊಡನೆ ತಾಯಿಯನ್ನೂ ಸತ್ತಂತೆ ಎಂದು ಪರಿಗಣಿಸಬೇಕೆಂಬ ಆಚರಣೆಯಿರುವ ಈ ಸಮಾಜದಲ್ಲಿ  ಯಾರ ಮನಸ್ಸಿನಲ್ಲಿ ಯಾರು ಬದುಕಿ ಉಳಿಯಲು ಸಾಧ್ಯ ಮಗ ಅಥವಾ ಮಗಳ ಮದುವೆಯಾದಾಗ, ಅವರ ತಂದೆ ಜೀವಂತವಾಗಿಲ್ಲವೆಂದಾದರೆ, ತಾಯಿ ಸಹ ವಧುವಿನ ಬಳಿ ವರನ ಬಳಿ ಇರಕೂಡದು! ಈ ನಿಯಮವನ್ನು ವಿದ್ಯಾವಂತ ವಧೂವರರೇ ಪಾಲಿಸಿಕೊಂಡು ಬರುವುದಕ್ಕಿಂತ ಸೋಜಿಗದ ವಿಚಾರ ಬೇರೆ ಇದೆಯೇ  ತಂದೆ ಸತ್ತರೆ, ತಾಯಿಯಾದರೂ ಇದ್ದಾರಲ್ಲಾ ಎಂದು ಸಮಾಧಾನ ಪಡುವುದಕ್ಕೂ  ಸಮಾಜದ ಆಕ್ಷೇಪ! ಹೆಣ್ಣಿಗೆ ‘ಗಂಡ ಸತ್ತವಳು’ ಎಂಬ ವಿಶೇಷವಾದ ಶಬ್ದವಿದೆ. ಗಂಡಿಗೆ  ‘ಹೆಂಡತಿ ಸತ್ತವನು’ ಎನ್ನುವುದಿಲ್ಲ. ಹೊಲೆಯನನ್ನು `ಹರಿಜನ’ ಮಾಡಿ, `ಹರಿಜನ’ನನ್ನು `ದಲಿತ’ ಮಾಡಿದ ಸಮಾಜಕ್ಕೆ `ವಿಧವೆ’ ಎಂಬ ಅಸಹನೀಯ ಮುದ್ರೆಯನ್ನು ಬದಲಾಯಿಸಲು ಯಾಕಾಗಿಲ್ಲ ಯಾಕೆಂದರೆ `ವಿಧವೆ’ ಒಂದು ಜಾತಿ ಅಥವಾ `ವೋಟ್ಬ್ಯಾಂಕ್ ಅಲ್ಲ! ತಂದೆಯನ್ನು ಕಳೆದುಕೊಂಡ ಮಕ್ಕಳಿಗೆ ಈ ಸಮಾಜ ತಾಯಿಯನ್ನು ಉಪೇಕ್ಷಿಸಲು, ತಿರಸ್ಕಾರದಿಂದ ಕಾಣಲು, ಮೂಲೆಗುಂಪಾಗಿಸಲು ಆದೇಶಿಸುತ್ತದೆ.  ವರಪೂಜೆಯಿದೆ.  ಇದು ಹೆಣ್ಣು ಮಾಡುವ  ಪೂಜೆ. ವರದಕ್ಷಿಣೆಯಿದೆ. ಇದು ಹೆಣ್ಣು ನೀಡುವ ದಕ್ಷಿಣೆ. ಇರಬೇಕಾದ್ದೇ ಹೀಗೆ ಎಂದು  ಈ ಸಮಾಜಕ್ಕೆ ದೈವಾಜ್ಞೆಯೇನೂ ಇಲ್ಲ.  ಈ ಸಮಾಜ ಹುಚ್ಚು ಹುಚ್ಚಾಗಿ ಹೆಜ್ಜೆಯಿಟ್ಟು ಹುಚ್ಚು ಹುಚ್ಚಾಗಿ ನಡೆದುಕೊಂಡಿದೆ. ಇದು ನಡೆದ ಹಾದಿಯೇ ಸರಿ ಎಂದು  ಪ್ರಶ್ನಾತೀತವಾಗಿ ನಂಬಿದರೆ, ಪ್ರಜ್ಞಾವಂತಿಕೆಗೆ ಸ್ಥಾನವೇ ಇರುವುದಿಲ್ಲ. ಸುಜ್ಞಾನವಂತಿರಲಿ, ವಿಚಾರ ಮಾಡುವ ಶಕ್ತಿಯೇ ಇರುವುದಿಲ್ಲ!
ನಮ್ಮಲ್ಲಿ  ಶಾಶ್ವತವಾಗಿರುವಂಥದು ಇಷ್ಟೇ ಅಲ್ಲ; ಇನ್ನೂ ಬೇರೆ ಒಂದಷ್ಟು ಇದೆ. ಇದು ಉದಾಹರಣೆಗೆ ಕೆಲವು ಮಾತ್ರ.  ಇವೆಲ್ಲ ಇಷ್ಟೊಂದಿರುವಾಗ,  ಬರೆದು, ಭಾಷಣ ಮಾಡಿ, ಶಾಶ್ವತವಾಗಿರಲು ಪ್ರಯತ್ನಿಸುವುದರಲ್ಲಿ ಏನು ಸುಖ   ಸಾಹಿತ್ಯದಲ್ಲಿ ಏನಿದೆ ಮನಷ್ಯರಲ್ಲಿ ಇಲ್ಲದ್ದು ಶುದ್ಧ ಸಾಹಿತ್ಯ ಧರ್ಮ ಶುದ್ಧ ಮನಸ್ಸುಗಳಲ್ಲಿ ಮಾತ್ರ. ಶ್ರೇಷ್ಠ ಸಾಹಿತ್ಯದ ಮಾತಿಗೆ ಅರ್ಥವಿರುವುದು  ಶ್ರೇಷ್ಠ ಸಾಮಾಜಿಕ ಮೌಲ್ಯಗಳಿರುವಲ್ಲಿ ಮಾತ್ರ. ಆದ್ದರಿಂದ ಇಂದಿನ ತುರ್ತು ಶುದ್ಧ  ಅಥವಾ ಶ್ರೇಷ್ಠ  ಸಾಹಿತ್ಯಕೂ ಮೊದಲು, ಶುದ್ಧ  ಮನಸ್ಸುಗಳನ್ನು ಮತ್ತು  ಶ್ರೇಷ್ಠ  ಸಾಮಾಜಿಕ ಮೌಲ್ಯಗಳನ್ನು ಗುರುತಿಸಿ ಅವುಗಳನ್ನು ಬಲಪಡಿಸಬೇಕಾದ್ದು.
 
 
49
ನಾನು ಹುಟ್ಟಿ ಬೆಳೆದ ಹಳ್ಳಿಯಲ್ಲಿ  ನನಗೆ ಜಾತೀಯತೆಯ ದರ್ಶನವಾದುದು ಬ್ರಾಹ್ಮಣ ಮತ್ತು ಬ್ರಾಹ್ಮಣೇತರ ಎಂಬ ರೂಪದಲ್ಲಿ.  ಬ್ರಾಹ್ಮಣ ಎಂಬ ಪದವನ್ನು  ಮೌಲ್ಯ ಮತ್ತು ಜಾತಿ ಇವೆರಡಕ್ಕೂ  ಪ್ರತ್ಯಪ್ರತ್ಯೇಕವಾಗಿ ಬಳಸುವ ರೂಢಿಯಿರುವುದರಿಂದ, ಮೌಲ್ಯದ ವಿಚಾರದಲ್ಲಿ  ಶ್ರೇಷ್ಠವಾದುದನ್ನು  ‘ಬ್ರಾಹ್ಮಣ’ ಎಂದು ಗುರುತಿಸುವ ಪರಿಪಾಠ ಈ ದೇಶದಲ್ಲಿ ಇದೆ. ಶ್ರೇಷ್ಟ ಅಕಾಡೆಮಿಕ್ ಮೌಲ್ಯವನ್ನು ಬ್ರಾಹ್ಮಣೀಯತೆಗೆ ಸಮೀಕರಿಸಿದ್ದರಿಂದಾಗಿ  ಅಥವಾ ಅದನ್ನು ದೈವಿಕ ಗುಣವೆಂದು ಪರಿಗಣಿಸಿದ್ದರಿಂದಾಗಿ  ಕಾಲಾಂತರದಲ್ಲಿ ಒಂದು ಅಮಾನವೀಯ ಸಾಮಾಜಿಕ ವರ್ಗೀಕರಣ ಸೃಷ್ಟಿಯಾದದ್ದು ಭಾರತೀಯ ಸಮಾಜದ ಒಂದು ದುರದೃಷ್ಟವೆಂದೇ ಹೇಳಬೇಕಾಗುತ್ತದೆ.  ಒಬ್ಬ ವ್ಯಕ್ತಿ  ಶ್ರೇಷ್ಠನೆನಿಸಬೇಕಾದರೆ, ಅವನು ಬ್ರಾಹ್ಮಣ ಜಾತಿಯಲ್ಲಿ ಹುಟ್ಟಬೇಕಿತ್ತು.  ದೈವಾಂಶ ಸಂಭೂತ ಮತ್ತು ದೇವರ ಅವತಾರ ಮೂಲದಲ್ಲಿ ಕ್ಷತ್ರಿಯ, ಶೂದ್ರ ಇತ್ಯಾದಿ ಏನೇ ಆಗಿದ್ದರೂ ಅಟೋಮ್ಯಾಟಿಕ್ ಆಗಿ  ‘ಬ್ರಾಹ್ಮಣ’ ಆದದ್ದಕ್ಕೆ, ಮತ್ತು  ‘ದೇವರು’ ಬ್ರಾಹ್ಮಣ ಜಾತಿಯ ಸೊತ್ತಾದದ್ದಕ್ಕೆ ರಾಮ ಕೃಷ್ಣ  ಮುಂತಾದವರ ಉದಾಹರಣೆಗಳಿವೆ. ಬುದ್ಧ ವಿಷ್ಣುವಿನ ಅವತಾರವಾಗಿ ಬ್ರಾಹ್ಮಣನೆನಿಸಬಹುದಾದರೆ, ಯೇಸು ಮತ್ತು ಮಹಮ್ಮದ ಯಾಕೆ ವಿಷ್ಣುವಿನ ಅವತಾರವಾಗಲಿಲ್ಲ ಎಂಬ ಪ್ರಶ್ನೆ ಕೂಡ ನ್ಯಾಯವಾದದ್ದೇ.  ನಮ್ಮಲ್ಲಿರುವ ಬ್ರಾಹ್ಮಣ ದೈವಾರಾಧನಾ ಪರಂಪರೆ ಜಗತ್ತಿನಲ್ಲಿ ಅತ್ಯಂತ ವಿಚಿತ್ರವಾದದ್ದು.  ಯಾವುದೇ  ಒಂದು ನಿರ್ದಿಷ್ಟ  ಜಾತಿಯ ಮಂದಿ ದೇವರ ಕಸ್ಟೋಡಿಯನ್ ಆಗಿರುವುದು ಭೂಮಿಯಲ್ಲಿ ಬೇರೆಲ್ಲಿಯೂ ಇಲ್ಲ. ಯಾಕೆ ಬ್ರಾಹ್ಮಣನೇ ದೇವರನ್ನು ಪೂಜಿಸಬೇಕು ಎಂಬ ಪ್ರಶ್ನೆಗೆ ವೈಚಾರಿಕವಾದ ಉತ್ತರವನ್ನು ಯಾರೂ ಕೊಡಲಾರರು.
ಪೂಜಿಸುವವರು ಯಾರೇ ಆಗಿರಲಿ, ‘ಪೂಜೆ’ ಎಂಬುದು ಕೂಡ ಒಂದು  ಪುಟ್ಟ ಮಗುವಿನ ಆಟಕ್ಕಿಂತ ಎಷ್ಟು ಭಿನ್ನವಾಗಿ ಕಾಣಿಸುತ್ತದೆ ಇದನ್ನು ಸೃಷ್ಟಿಸಿದವರೆಲ್ಲ  ಯಾರು ಎಂಥವರು, ಯಾಕೆ ಸೃಷ್ಟಿಸಿದರು, ಅವರಿಗದನ್ನು ಸ್ವಾರ್ಥ ಸಾಧನೆಗಾಗಿ ಸೃಷ್ಟಿಸುವ ಅಗತ್ಯ ಇತ್ತು ಎಂಬುದರಲ್ಲಿ ಸಂದೇಹವಿಲ್ಲ. ಆದರೆ ಅದು ಎಂಥ ಸ್ವಾರ್ಥ  ಏನು ಎಂದು ಯಾರಾದರೂ ಸಂಶೋಧಿಸಿದ್ದಾರೆಯೆ ಬಹುಶಃ ಸಂಶೋಧಕರೆಲ್ಲ ಕೇವಲ `ಬ್ರಾಹ್ಮಣ’ ಆಗಿದ್ದರು.
ಈ ದೇಶದ  ಅರೆವಾಸಿ ಪ್ರಜೆಗಳಾದರೂ ತಾವು ಬ್ರಾಹ್ಮಣರಾಗಿ ಹುಟ್ಟದಿರುವುದಕ್ಕೆ ಹಲವು ಶತಮಾನಗಳ ಕಾಲ ದುಃಖಿಸಿರುತ್ತಾರೆ. ಅದರಿಂದಾಗಿಯೇ ಈಗ ಬ್ರಾಹ್ಮಣರಾಗಿ ಹುಟ್ಟಿದ್ದಕ್ಕೆ ದುಃಖಿಸುವ ಸರದಿ ಬ್ರಾಹ್ಮಣರದಾಗಿದೆ. ತತ್ಪರಿಣಾಮವಾಗಿ, ಬ್ರಾಹ್ಮಣ-ಬ್ರಾಹ್ಮಣೇತರ ಎಂಬ ಭೇದ ಭಾವ ಕಡಿಮೆಯಾಗಿದೆಯೇ ಅಧವಾ ಹೆಚ್ಚಾಗಿದೆಯೆ ಬಹಳ ಸಂದರ್ಭದಲ್ಲಿ ಅದು ಮೊದಲಿನಂತೆಯೇ ಇರುವಂತೆ ತೋರುತ್ತದೆ. ಎಲ್ಲೋ ಕೆಲವರು ಓದಿದ ಮಂದಿ ತಮ್ಮ ಜಾತಿಯನ್ನು ಮರೆತು ಕೇವಲ ಮಾನವರಂತೆ ಸೌಹಾರ್ದದಿಂದ ಪರಸ್ಪರ ಬೆರೆಯುತ್ತಿರಬಹುದು.  ಮುಕ್ಕಾಲು ಪಾಲು ಮಂದಿ ಹಾಗೆ ಇಲ್ಲ. ಈ ಜಾತೀಯ ಶ್ರೇಣೀಕೃತ  ಭಾವನೆ  ಕೇವಲ  ಬ್ರಾಹ್ಮಣ-ಬ್ರಾಹ್ಮಣೇತರ ಎಂಬುದಕ್ಕೇ ಸೀಮಿತವಾಗಿಲ್ಲ. ಆ ಭಾವನೆ ಅಲ್ಲಿ ಹುಟ್ಟಿ ಎಲ್ಲಾ ಜಾತಿಗೂ ಹರಡಿದ್ದು ಒಂದು ಸಾಮಾಜಿಕ-ಐತಿಹಾಸಿಕ ಸತ್ಯ. ಆದ್ದರಿಂದ ತಾವು ಮೇಲು  ಎಂಬ ವರ್ಗೀಕರಣ ಬಹುತೇಕ  ಎಲ್ಲ ಜಾತಿಗಳಲ್ಲಿಯೂ ಇದೆ. ಇದರ ಆಧಾರದಲ್ಲಿ, ‘ನಾವು ಬೇರೆ ನೀವು ಬೇರೆ’  ಎಂಬ ಆಚರಣೆಯನ್ನು ಈಗಲೂ ಕಾಣಬಹುದು.
ಮೊನ್ನೆ ಮೊನ್ನೆ  ಹತ್ತಿರ ಹತ್ತಿರ  ನನ್ನ ವಯಸ್ಸಿನ  ಒಬ್ಬರು ಕಾಲೇಜು ಅಧ್ಯಾಪಕರು ತಮ್ಮ  ಅನುಭವವನ್ನು ಹೇಳಿದರು.  ಶೆಡ್ಯೂಲ್ಡ್  ಕಾಸ್ಟ್  ಜಾತಿಯ ಅವರನ್ನು  ಇತರ ಜಾತಿಯ ಅವರ  ಸಹೋದ್ಯೋಗಿಗಳು ಹೇಗೆ ಬೇರೆಯಾಗಿರಿಸಿದ್ದಾರೆ ಎಂದು ಹೇಳಿದರು.  ಮತ್ತೊಬ್ಬರು ಹೈಸ್ಕೂಲಿನ  ಶೂದ್ರ ಅಧ್ಯಾಪಕರು  ಹಳ್ಳಿಯ ಶಾಲೆಯಲ್ಲಿ  ನಾಲ್ಕು ವರ್ಷಗಳ ಕಾಲ  ಮೇಲು ವರ್ಗದವರಿಂದ ಅನುಭವಿಸಿದ ಹಿಂಸಾಪರಂಪರೆಯನ್ನು  ಒಂದು ಗಂಟೆ ವಿವರಿಸಿದರು.
 
ಕೆಲವು ವರ್ಷಗಳ ಹಿಂದೆ  ಶೆಡ್ಯೂಲ್ಡ್ ಕಾಸ್ಟಿನ  ಒಬ್ಬರು ಉಪನ್ಯಾಸಕಿ  ಮತ್ತು  ಬ್ರಾಹ್ಮಣ  ಜಾತಿಯ ಒಬ್ಬರು ಉಪನ್ಯಾಸಕ ಸತಿಪತಿಯರಾದರು. ಪರಿಣಾಮವಾಗಿ, ಅವರ ಸಹೋದ್ಯೋಗಿಗಳ ದೃಷ್ಟಿಯಲ್ಲಿ, ಹೆಂಡತಿಯ ಜಾತಿ ಗಂಡನಿಗೆ ಬಂತೇ ವಿನಾ ಗಂಡನ ಜಾತಿ ಹೆಂಡತಿಗೆ ಬರಲಿಲ್ಲ. `ಬ್ರಾಹ್ಮಣ ಮತ್ತು ಶೂದ್ರ ಸನಾತನಿ’ಗಳು ಯಾರೂ ಅವರ ಮನೆಯಲ್ಲಿ ನೀರು ಸಹ ಕುಡಿಯಲಿಲ್ಲ.  ತಮ್ಮ ಮನೆಯಲ್ಲಿ ಅವರಿಗೆ ಕುಡಿಯಲು ನೀರು ಕೊಡಲಿಲ್ಲ.  ಹಳ್ಳಿಯ ಶಾಲೆಗಳಿಗೆ  ಅಧ್ಯಾಪಕಿಯರಾಗಿ ಬರುವ ನಿಮ್ನ ವರ್ಗದವರಿಗೆ ಜನರು  ಊರ ಬಾವಿಯಿಂದ ನೀರು ಸೇದಲು ಬಿಡದ ಕಾಲವೊಂದಿತ್ತು. ಉಚ್ಚ ಕುಲಸ್ಥರು ಗುಟ್ಟಿನಲ್ಲಿ  ಹಾಸಿಗೆ ಹಾಸಲು ತಯಾರಿದ್ದರು. ಆದರೆ ಮನೆಗೆ ಕರೆದು, ತಮ್ಮ ಮಕ್ಕಳಿಗೇ ಪಾಠ ಹೇಳುವ ಅಧ್ಯಾಪಕಿಗೆ ಒಂದು ಊಟ ಹಾಕಲು ಸಿದ್ಧರಿರಲಿಲ್ಲ. ಇಂಥ ನೂರಾರು ಉದಾಹರಣೆಗಳನ್ನು ಕೊಡಬಹುದು.
ಹಳ್ಳಿಯಲ್ಲಿ  ಮಾತ್ರ ಹೀಗೆ ಎಂದೇನೂ ಹೇಳಲಿಕ್ಕಾಗುವುದಿಲ್ಲ. ಪೇಟೆ ಪಟ್ಟಣಗಳಲ್ಲಿಯೂ  ಈ ಭೇದ ಭಾವವನ್ನು ಇವತ್ತಿಗೂ ಪಾಲಿಸಿಕೊಂಡು ಬರುತ್ತಿದ್ದಾರೆ. ಹುಡುಗನ  ಬ್ರಹ್ಮೋಪದೇಶಕ್ಕೆ  ಅವನಿಂದ  ಅವನ ಬ್ರಾಹ್ಮಣ ಮೇಸ್ಟ್ರುಗಳಿಗೆ  ಮಧ್ಯಾಹ್ನದ ಊಟಕ್ಕೆ  ಒಂದು ಆಮಂತ್ರಣವಾದರೆ,  ಅವನ ಬ್ರಾಹ್ಮಣೇತರ ಮೇಸ್ಟ್ರುಗಳಿಗೆ ಸಂಜೆಯ ಟೀ ಪಾರ್ಟಿಯ ಆಮಂತ್ರಣ. ಊರ ದೇವಾಲಯಕ್ಕೆ ಕಾಣಿಕೆ, ವಂತಿಗೆ ಸಕಲ ಜಾತಿಯವರಿಂದಲೂ ಬರುತ್ತದೆ. ಆದರೆ  ಬ್ರಾಹ್ಮಣರಿಗೆ ಮೊದಲು ಊಟ, ಬ್ರಾಹ್ಮಣರಲ್ಲದವರಿಗೆ ಆ  ಮೇಲೆ. ‘ನಾವು ಪ್ರೀತಿಯಿಂದ ಪಾಠ ಮಾಡುತ್ತೇವೆ, ಭೇದವೆಣಿಸದೆ ಪಾಠ ಮಾಡುತ್ತೇವೆ  ಆದರೆ ನಮ್ಮ ಮಕ್ಕಳು ನಮಗೆ ಬೇರೆಯೇ ಒಂದು ಇನ್ವಿಟೇಶನ್ ನೀಡುವ ಮೂಲಕ  ನಮ್ಮನ್ನು  ಶೂದ್ರ ಎಂದು ಗುರುತಿಸುವಾಗ ತುಂಬಾ ಕೆಟ್ಟದೆನಿಸುತ್ತದೆ’ ಎಂದು ಅಧ್ಯಾಪಕರು ಹೇಳುತ್ತಾರೆ. ‘ನಾವು ಕೊಡುವ ಚಿಕಿತ್ಸೆಗೆ, ಔಷಧಿಗೆ, ಇಂಜೆಕ್ಶನಿಗೆ ಜಾತಿಯಿಲ್ಲ, ರಕ್ತಕ್ಕೆ ಜಾತಿಯಿಲ್ಲ  ಪ್ರಾಣಕ್ಕೆ ಜಾತಿಯಿಲ್ಲ. ಆದರೆ ನಮ್ಮ ಬ್ರಾಹ್ಮಣ ಪೇಶಂಟುಗಳು ನಾವು ಬ್ರಾಹ್ಮಣರಲ್ಲ ಎಂದು ತೋರಿಸುವ ಸ್ಪೆಶಲ್ ಇನ್ವಿಟೇಶನ್ ಕೊಡುತ್ತಾರೆ’ ಎಂದು ಡಾಕ್ಟರುಗಳು ಹೇಳುತ್ತಾರೆ.
ನಾನು ನಾಲ್ಕನೆಯ ತರಗತಿಯಲ್ಲಿರುವಾಗ,   ನನ್ನ ಸಹಪಾಠಿ ಶ್ರೀಧರನ ಜೊತೆಯಲ್ಲಿ  ಅವನ ಮನೆಗೆ ಹೋದಾಗ, ‘‘ಬಾ ತಿಂಡಿ ತಿನ್ನು’’  ಎಂದು ಅವನ ತಾಯಿ ಹೇಳಿದರು. ಊರ ಜನರ ಯಾವುದೇ ಮನೆಯಲ್ಲಿ  ತಿಂಡಿ ತಿಂದು ನನಗೆ ಗೊತ್ತಿರಲಿಲ್ಲ.   ಬೇಡವೆಂದು ಹೇಳಿದೆ. ಎಷ್ಟು  ಒತ್ತಾಯಿಸಿದರೂ ತಿನ್ನಲೊಪ್ಪಲಿಲ್ಲ.  ಶ್ರೀಧರನ ಮನೆಯಲ್ಲಿ ತಿಂಡಿ ತಿನ್ನಲು ಒತ್ತಾಯಿಸಿದ ವಿಚಾರ ನಾನು ಅಮ್ಮನೊಡನೆ ಹೇಳಿದೆ. ‘‘ಅವರು ಕರೆದರೆ ತಿನ್ನಬಹುದು’’ ಎಂದು ಅಮ್ಮ ಹೇಳಿದರು. ಇನ್ನೊಂದು ಸಲ ಶ್ರೀಧರನ ಮನೆಗೆ ಹೋದಾಗ, ಪುನಃ ಅದೇ ರೀತಿ ತಿಂಡಿ ತಿನ್ನಲು ಒತ್ತಾಯವಾಯಿತು. ನಾನು ಮನೆಯ ಒಳಗೆ ನಡೆದೆ. ‘‘ಅಲ್ಲಿ ಅಲ್ಲ, ಇಲ್ಲಿ’’  ಎಂದು ಹೊರ ಜಗಲಿಗೆ ಕರೆದುಕೊಂಡು ಬಂದರು. ಜಗಲಿಯಲ್ಲಿ ಕುಳಿತುಕೊಳ್ಳಲು ಹೇಳಿ, ಒಂದು ಬಾಳೆಯೆಲೆಯಲ್ಲಿ ಇಡ್ಲಿ ಚಟ್ನಿ ಮತ್ತು ಲೋಟದಲ್ಲಿ  ಕಾಫಿ, ಹತ್ತಿರದಲ್ಲಿಯೇ ಒಂದು ತಂಬಿಗೆಯಲ್ಲಿ  ನೀರು  ತಂದಿರಿಸಿದರು ‘‘ಅಂಗಳದಲ್ಲಿ ಗೋಮಯ ಉಂಟು’’ ಎಂದು ಹೇಳಿ ಹೋದರು. ಅದೇನು ಗೋಮಯವೆಂದರೆ, ಅದೂ ಒಂದು ತಿಂಡಿಯಾಗಿರಬಹುದೆ ಎಂದು ಯೋಚಿಸುತ್ತಾ  ಇಡ್ಲಿ ಕಾಫಿ ಮುಗಿಸಿದೆ. ಅಂಗಳದಲ್ಲಿ ನನಗೆ ಏನೂ ಕಾಣಿಸಲಿಲ್ಲ.  ಹೊರಗೆ ಬಂದ ಶ್ರೀಧರನೊಡನೆ ಗೋಮಯದ ಬಗ್ಗೆ ವಿಚಾರಿಸಿದೆ. ಅವನು ಸೆಗಣಿ ತೋರಿಸಿದ. ಅದು ‘‘ಯಾಕೆ’’ ಎಂದು ಕೇಳಿದೆ. ಅದರಿಂದ ಸ್ವಲ್ಪ ತೆಗೆದುಕೊಳ್ಳಲು ಹೇಳಿದ. ನಾನು ಮುಷ್ಟಿ ತುಂಬಾ ಎತ್ತಿಕೊಳ್ಳಲು ಹೋದಾಗ ‘‘ಅಷ್ಟು ಬೇಡ, ಸ್ವಲ್ಪ ಸಾಕು’’ಎಂದ. ಅವನು ಹೇಳಿಕೊಟ್ಟಂತೆ,  ತಂಬಿಗೆಯಲ್ಲಿದ್ದ  ನೀರು ಚಿಮಕಿಸಿ ನಾನು ತಿಂಡಿ ತಿಂದ ಜಾಗಕ್ಕೆ ಸೆಗಣಿ ಸವರಿ ಶುದ್ಧೀಕರಣ  ನಡೆಸಿದೆ.  ಅವನು ಹೇಳಿದಂತೆ ಲೋಟವನ್ನು ತೊಳೆದು ಜಗಲಿಯಲ್ಲಿ ಕವಚಿ ಇರಿಸಿದೆ. ಯಾಕೊ ಮನಸ್ಸಿಗೆ ಒಂದು ಥರಾ ಅನಿಸಿತು.
ಮನೆಗೆ ಬಂದು ನನ್ನ ಅನುಭವವನ್ನು ಹೇಳಿದೆ. ‘‘ನನ್ನಿಂದ ಸೆಗಣಿ ಯಾಕೆ ಬಳಿಸಿದರು” ‘‘ಎಂದು ಕೇಳಿದೆ. ಅಮ್ಮ ಕೆಲವೊಂದು ವಿಚಾರಗಳನ್ನು ಹೇಳಿದರು. ನಾನು ಮತ್ತೂ ಮತ್ತೂ   ಪ್ರಶ್ನೆ ಕೇಳಿದಾಗ,  ‘‘ಅವರ ಕ್ರಮ ಹಾಗೆ. ನಿನಗೆ ಗೋಮಯ ಮಾಡಲು ಮನಸ್ಸಿಲ್ಲದಿದ್ದರೆ  ಅಲ್ಲಿ ತಿಂಡಿ ತಿನ್ನಬೇಡ’’ ಎಂದರು.
ಮತ್ತೊಂದು ದಿನ ಶ್ರೀಧರನ ಮನೆಯಲ್ಲಿ ಏನೋ ಪೂಜೆ ನಡೆದಿತ್ತು.  ಆ ದಿನ ಶ್ರೀಧರನ ಆಮಂತ್ರಣದ ಮೇರೆಗೆ ಅವನ ಜೊತೆಯಲ್ಲಿ  ಅವನ ಮನೆಗೆ ಹೋದ ನನಗೆ ನಾನು ಕುಳಿತಿರುವಲ್ಲಿಗೇ   ಏನೋ ಸಿಹಿ ತಿಂಡಿ  ಮತ್ತು  ಒಂದು ಲೋಟದಲ್ಲಿ ಪಾಯಸ ತಂದು ಕೊಟ್ಟರು. ಅದನ್ನು  ತಿಂದು ಮುಗಿಸಿ, ಹಿಂದಿನ ಬಾರಿಯಂತೆಯೇ  ಶುದ್ಧೀಕರಣ ಮಾಡಿದೆ. ಆ ದಿನ ನನಗೆ ಇನ್ನಷ್ಟು ಮಾನಸಿಕ ಯಾತನೆಯಾಯಿತು. ಅದೇ ಕೊನೆ. ಆ ನಂತರ ನಾನು ಶ್ರೀಧರನ ಮನೆಯಲ್ಲಿ ಒಂದು ತೊಟ್ಟು ನೀರನ್ನೂ ಕುಡಿಯಲಿಲ್ಲ. ಮಾತ್ರವಲ್ಲ, ಅವನ ಮನೆಗೆ ಹೋಗುವುದನ್ನೇ ನಿಲ್ಲಿಸಿಬಿಟ್ಟೆ.  ಸೆಗಣಿಗಿಂತಲೂ ಹೆಚ್ಚು ಕೆಟ್ಟ ವಾಸನೆಯಿದ್ದುದು `ನಾನು ಬೇರೆ ನೀನು ಬೇರೆ’ ಎಂದು ತೋರಿಸುವಿಕೆಯಲ್ಲಿ. ಶ್ರೀಧರ ನಮ್ಮ ಮನೆಗೆ ಬರುತ್ತಿರಲೂ ಇಲ್ಲ. ಬಂದರೆ, ನೀರು ಸಹ ಮುಟ್ಟುತ್ತಿರಲಿಲ್ಲ. ಮನೆಯ ಒಳಗೆ ಕಾಲಿಡುತ್ತಿರಲಿಲ್ಲ. ಅದ್ಯಾಕೆ ಹಾಗೆ ಎಂದು ನಾನು ಅವನ ಬಳಿ ಬಹಳ ಸಲ ಕೇಳಿದ್ದೆ. ಅವನು ಜಾತಿ ವ್ಯತ್ಯಾಸದ ಬಗ್ಗೆ ಹೇಳುತ್ತಿದ್ದ.  ಅದಕ್ಕಿಂತ ಹೆಚ್ಚೇನೂ ಅವನಿಗೆ ತಿಳಿದಿರಲಿಲ್ಲ. ಅದಕ್ಕಿಂತ  ಹೆಚ್ಚು  ಏನೂ  ಇರಲೂ  ಇಲ್ಲ. ಬ್ರಾಹ್ಮಣರಲ್ಲದವರೆಲ್ಲ ಬೇರೆ ಬೇರೆ ಮಟ್ಟದ ಅಸ್ಪೃಶ್ಯರು ಎಂದು ಮಾತ್ರ ಅರ್ಥವಾಯಿತು.
 
ನಾನು ಒಂದು ಹಳ್ಳಿಯ ಶಾಲೆಯಲ್ಲಿ ಹೆಡ್ಮಾಸ್ಟರನಾಗಿದ್ದ ಸಂದರ್ಭದಲ್ಲಿ, ಮಧ್ಯಾಹ್ನದ ಊಟಕ್ಕೆ ಮನೆಗೆ ಹೋಗಲು  ಕಷ್ಟವಾದ್ದರಿಂದ ಹಳ್ಳಿಯಲ್ಲಿಯೇ ಎಲ್ಲಿಯಾದರೂ ಊಟ ಮಾಡೋಣ ಎಂದು ನಿರ್ಧರಿಸಿದೆ. ‘‘ನನ್ನ ಜೊತೆ ಬನ್ನಿ’’ ಎಂದು ಒಬ್ಬರು ಉಪಾಧ್ಯಾಯರು ತನಗೆ  ಊಟ ಹಾಕುತ್ತಿದ್ದವರ  ಮನೆಯವರೊಡನೆ ಮಾತಾಡಿ, ಅವರು ‘‘ಬರಲಿ’’  ಎಂದ ಮೇಲೆ, ಒಂದು ದಿನ ಅವರೊಡನೆ ಹೋದೆ.  ಅವರು ತಕ್ಕ ಮಟ್ಟಿಗೆ  ಅನುಕೂಲಸ್ಥರಾಗಿದ್ದರು. ತೋಟ ಗದ್ದೆ ಇತ್ತು. ವಿದ್ಯಾವಂತರು. ಮನೆಯ ಯಜಮಾನ  ನಮ್ಮ ಶಾಲೆಯ ಬೆಟರ್ಮೆಂಟ್ ಕಮಿಟಿಯ ಅಧ್ಯಕ್ಷನಾಗಿದ್ದ.  ಆತನ ಇಬ್ಬರು ಮಕ್ಕಳು ನಮ್ಮ ಶಾಲೆಯಲ್ಲಿ ಓದುತ್ತಿದ್ದರು. ಒಬ್ಬ ನನ್ನ ವಿದ್ಯಾರ್ಥಿಯಾಗಿದ್ದ.  ಅಲ್ಲಿಯೂ ಊಟವಾದ ಮೇಲೆ ಗೋಮಯ ಪ್ರತ್ಯಕ್ಷವಾಯಿತು. ಉಂಡ ಪಾಪಕ್ಕೆ ಕೈಗೆ ಸೆಗಣಿ ನಾತ ಹತ್ತಿಸಿಕೊಂಡು ಬಂದೆ. ದಾರಿಯಲ್ಲಿ ನಾನು ಆ ಮೇಸ್ಟ್ರೊಡನೆ ‘‘ಈ ಗೋಮಯ ವಿಚಾರವನ್ನು ನೀವು ಯಾಕೆ ನನಗೆ ಮೊದಲೇ ಹೇಳಲಿಲ್ಲ” ಎಂದು ಕೇಳಿದೆ. “ನಾನು ಮಾಡಿದ್ದು ನೋಡಿದಿರಲ್ಲ, ನಿಮಗೆ ಕೂಡ ಗೊತ್ತಿರಬಹುದು’’ ಎಂದುಕೊಂಡಿದ್ದೆ”  ಎಂದರು. ಅವರ ತಪ್ಪೇನೂ ಇರಲಿಲ್ಲ. ದಿನಾ ಸೂರ್ಯೋದಯ ಸೂರ್ಯಾಸ್ತಮಾನವಾಗುವ ವಿಚಾರ ಯಾರಿಗೆ ಗೊತ್ತಿಲ್ಲ ಅದನ್ನು ಯಾರಾದರೂ ಇನ್ನೊಬ್ಬರಿಗೆ ಹೇಳಬೇಕೆ
ಅದು ನನ್ನ  ಮೂರನೆಯ ಮತ್ತು  ಕೊನೆಯ ಗೋಮಯ ಪ್ರಕರಣ.
ಮನುಷ್ಯನಿಗೆ  ವಿಚಾರವಂತನಾಗಿ ಮತ್ತು ಸಜ್ಜನನಾಗಿ ಬದುಕಲು ಲೋಕಜ್ಞಾನವೂ ಅಗತ್ಯ, ಸ್ವಂತ ಜ್ಞಾನವೂ ಅಗತ್ಯ. ಸಮಾಜದಲ್ಲಿ ಅವೆರಡರ ಕೊರತೆಯಿರುವವರ ಸಂಖ್ಯೆ ಬಹಳ ದೊಡ್ಡದು.
 
 
ಲೋಕಜ್ಞಾನ ಮತ್ತು ಸ್ವಂತ ಜ್ಞಾನದ ಕೊರತೆಯಿರುವವರ ಮಾತು ಕೇಳುವುದೂ ಕಷ್ಟ. ಅವರ ಜೊತೆ ಮಾತು ಆಡುವುದೂ ಕಷ್ಟ. ನಾನು ನೈಜೀರಿಯಾದಲ್ಲಿ ಪ್ರವಾಸ ಮಾಡುತ್ತಿದ್ದಾಗ ನನ್ನ ಬಳಿ ಕುಳಿತಿದ್ದ ಒಬ್ಬಾತ ನನ್ನೊಡನೆ “ನೀವು ಇಂಡಿಯನ್ಸ್ ದನವನ್ನು ಪೂಜಿಸುತ್ತೀರಂತೆ ಹೌದೆ” ಎಂದು ಕೇಳಿದೆ. ನಾನು ಅದಕ್ಕೆ, “ಹೌದು” ಎಂದು ಹೇಳಿ, ನಮ್ಮ ಸಂಸ್ಕೃತಿಯಲ್ಲಿ ಪೂಜೆ, ಪ್ರೀತಿ, ಗೌರವ  ಇತ್ಯಾದಿಗಳ ಅರ್ಥ ಏನು, ಅದು ಮಾತಿನಲ್ಲಿ ಮತ್ತು ಕ್ರಿಯೆಯಲ್ಲಿ ವ್ಯಕ್ತವಾಗುವುದು ಹೇಗೆ ಎನ್ನುವುದನ್ನು ವಿವರವಾಗಿ ಹೇಳಬೇಕಾಯಿತು. ನನ್ನ ಬಳಿಯಿದ್ದ ಇತರ ಪ್ರಯಾಣಿಕರು ಕೂಡ ಆಸಕ್ತಿಯಿಂದ ಆಲಿಸಿದರು.
 
ನೈಜೀರಿಯಾದ ‘ನ್ಯಾಷನಲ್ ಡೈಲಿ’  ಇಂಗ್ಲಿಷ್ ದಿನಪತ್ರಿಕೆಯಲ್ಲಿ  ‘‘ನಾವು ಏನು ಮಾಡಿದರೇನು ನಾವು ಕಪ್ಪು ಜನರಲ್ಲವೆ”  ಎಂಬ ಶೀರ್ಷಿಕೆಯ ಒಂದು ದೊಡ್ಡ ಲೇಖನ ಓದಿದ್ದೆ.  ‘‘ವೀ ಬ್ಲ್ಯಾಕ್!” ಎಂದು  ಆಫ್ರಿಕನ್  ಕೃಷ್ಣ ವರ್ಣೀಯರು ತಮಾಷೆಯಾಗಿಯೂ ವಿಷಾದ ಭಾವದಿಂದಲೂ ಉದ್ಗರಿಸುವುದನ್ನು ನಾನು ಕೇಳಿದ್ದೇನೆ. ಅದೊಂದು ಅದೃಷ್ಟವಾದದ ಮಾತಿನಂತೆ ಕೇಳಿಸುತ್ತದೆ.  ನಮ್ಮ ದೇಶದಲ್ಲಿ  ಈ ಮಾತನ್ನು ಎಷ್ಟೋ ಮಂದಿ ತಮ್ಮ ಜಾತಿಯ ಕುರಿತಾಗಿ ಆಡಿಕೊಳ್ಳುತ್ತಾರೆ. ನೂರರಲ್ಲಿ ತೊಂಬತ್ತೊಂಬತ್ತು ಮಂದಿ ಅದನ್ನು ತಮ್ಮ ಆಂತರ್ಯದಲ್ಲಿ ಆಡಿಕೊಂಡು ಮುಖದಲ್ಲಿ ಒಂದು ಅರ್ಥಹೀನ ಮುಗುಳುನಗು ಬೀರುತ್ತಾರೆ. ಇದು ತಮಗೆ ತೋರಿಸುವ ಗೌರವ ಎಂದು ‘ಮೇಲುಜಾತಿ’ಯವರು ತಿಳಿದುಕೊಳ್ಳುತ್ತಾರೆ, ಅಥವಾ  ಸುಳ್ಳು ಸುಳ್ಳೇ ಹಾಗೆ ನಂಬಿ  ಸುಖವಾಗಿರುತ್ತಾರೆ. ಆದರೆ ಅವರು ಮಾಡಿದ ಸತ್ಕರ್ಮದ  ಪುಣ್ಯವನ್ನೆಲ್ಲ ಈ ಸುಪ್ತಾಗ್ನಿ  ದಹಿಸುತ್ತಲೇ ಇರುತ್ತದೆ. ಭಕ್ತಿಯಿರಬಹುದು, ಪ್ರೀತಿಯಿರುವುದಿಲ್ಲ.  ಭಯವು ಸೌಹಾರ್ದದ ರೂಪದಲ್ಲಿ ಕಾಣಿಸಿಕೊಳ್ಳುತ್ತದೆ ಅಷ್ಟೆ.
 
ಬಹಳ ವರ್ಷಗಳ ಹಿಂದೆ ನನ್ನ  ಒಬ್ಬಿಬ್ಬರು ಸಹೋದ್ಯೋಗಿಗಳು, ‘‘ಕಾಲ ಬದಲಾಗಿದೆ.  ಈಗ  ನಾವು ನಿಮ್ಮ ಮನೆಯಲ್ಲಿ ಊಟ ಮಾಡುತ್ತೇವೆ’’ ಅಥವಾ ‘‘ಈಗ ನಮ್ಮ  ಮನೆಯೊಳಗೆ ಬೇರೆ ಜಾತಿಯವರು ಬರಬಹುದು’’ ಮುಂತಾದ ಮಾತುಗಳಲ್ಲಿ ಕೂಡ ನನ್ನ ಸಹಪಾಠಿಯಾಗಿದ್ದ ಶ್ರೀಧರನ ಜಾತಿ ವಾಸನೆ ಇತ್ತು. ಇದು ತಾವು ತೋರಿಸುವ ಕನ್ಶೆಷನ್ ಎಂಬರ್ಥದ  ಇಂಥ ಮಾತುಗಳನ್ನು ಆಡುವ ಅಗತ್ಯವೇನೆಂದು  ನನಗೆ ತಿಳಿಯುವುದಿಲ್ಲ.  ಇನ್ನು ಅವರ ಪೈಕಿ ಹೆಚ್ಚು  ಕಲಿತವರು ‘‘ನಾವು ಅವರ ಮಟ್ಟಕ್ಕೆ ಇಳಿಯಲಿಕ್ಕಾಗುವುದಿಲ್ಲ. ಅವರು ನಮ್ಮ ಮಟ್ಟಕ್ಕೆ  ಏರಲು ಪ್ರಯತ್ನಿಸಬೇಕು’’ ಎಂಬ ಮಾತುಗಳನ್ನಾಡುತ್ತಿದ್ದರು. ಯಾವತ್ತು ನಮ್ಮ ಸಮಾಜ ಇಂಥ  ವಿಚಾರಶೂನ್ಯ ಮಾತುಗಳಿಲ್ಲದ  ಸಮಾಜವಾಗುವುದು ಹೇಗೆ  ಹಿಂದುಗಳು ಕೂಡ  ಕ್ರೈಸ್ತ್ತರಂತೆ, ಮುಸಲ್ಮಾನರಂತೆ, ಸಿಖ್ಖರಂತೆ  ‘ಒಂದು’ ಆಗುವುದು  ಹಿಂದುಗಳು ‘ಒಂದು’  ಆಗದಿರುವುದು ಒಳ್ಳೆಯದು.  ಹೀಗೆಯೇ ಇದ್ದರೆ, ಹಿಂದು, ಕ್ರೈಸ್ತ, ಮುಸಲ್ಮಾನ, ಸಿಖ್ಖ  ಎಲ್ಲರೂ ಯಾವ ಸಂಘರ್ಷವೂ ಇಲ್ಲದೆ ‘ಒಂದು’ ಆಗಲು ಹೆಚ್ಚು ಅವಕಾಶವಾಗುತ್ತದೆ. ದೇಶಕ್ಕೆ ಶಾಂತಿ ಸಿಗುವುದು ಸುಲಭವಾಗುತ್ತದೆ. ಮತೀಯತೆಯ ಆಧಾರದಲ್ಲಿ `ಒಂದು’ ಆಗಿರುವವರ, ಆಗಬಯಸುವವರ ನರಕ ನಮ್ಮ ಕಣ್ಣಮುಂದೆ ಇದೆ.
ಮೇಲು ಕೀಳು ಎಂಬ ಭಾವಕ್ಕೆ ಹೊರತಾಗಿರುವ ಒಂದು `ಆಚರಣೆ’ ಈಗಲೂ ಬಹಳ ಕಡೆ ಇದೆ. ಅದನ್ನು ಕೇವಲ `ಅಭ್ಯಾಸ’ ಅಥವಾ ‘ಕಾಳುರೂಢಿ’ ಎನ್ನಬೇಕಲ್ಲದೆ, ಅದರ ಬಗ್ಗೆ ತಾರ್ಕಿಕವಾಗಿ ಏನು ಹೇಳಲೂ ಸಾಧ್ಯವಿಲ್ಲ. ಕರ್ನಾಟಕದಲ್ಲಿ ಅಂಥ ಆಚರಣೆಗಳು ಬಹಳ ಕಡೆ ಇವೆ. ಉದಾಹರಣೆಗೆ, `ದಕ್ಷಿಣ ಕನ್ನಡ’ ಪ್ರದೇಶದಲ್ಲಿ, ಮೀನು ಮಾಂಸ ತಿನ್ನುವ ಜನಿವಾರಧಾರಿಗಳಾದ, ಹಣೆಗೆ ಗಂಥ ಕುಂಕುಮದ ನಾಮ ಬಳಿದುಕೊಳ್ಳುವ ಕೆಲವು ಬ್ರಾಹ್ಮಣೇತರ ಜಾತಿಯವರು, ‘ಶೂದ್ರರು’ ಎಂದು ಗುರುತಿಸಲ್ಪಡುವವರ ಮನೆಗಳಲ್ಲಿ ಕೂಲಿಕಾರರಾಗಿ ಕೆಲಸ ಮಾಡುತ್ತಾರೆ. ಆದರೆ ಅವರ ಮನೆಯಲ್ಲಿ ಉಣ್ಣುವುದಿಲ್ಲ. ತಾವು ‘ಮೇಲು ಜಾತಿ’ ಎಂದು ಭಾವಿಸುವ ಕೆಲವು ಶೂದ್ರರು ಕೂಡ ಇತರ ಶೂದ್ರರ ಮನೆಯಲ್ಲಿ ಉಣ್ಣುವುದಿಲ್ಲ. ಮುಸಲ್ಮಾನರು ಮುಸಲ್ಮಾನೇತರರ ಮನೆಯೊಳಗೆ ಹೋಗುವುದಿಲ್ಲ ಅವರ ಮನೆಯಲ್ಲಿ ಉಣ್ಣುವುದಿಲ್ಲ. ಜನಿವಾರದ ಅರ್ಥ ಅಥವಾ ಉಪಯೋಗ ಏನು ಎಂದು ಯಾರು ಹೇಳಿಯಾರು ಈಗೀಗ, ಶಿಕ್ಷಣ ಮತ್ತು ಲೋಕಜ್ಞಾನದಿಂದಾಗಿ ಸ್ವಲ್ಪ ಬದಲಾವಣೆಯಾಗಿರುವುದು ಕಂಡುಬರುತ್ತದೆ. ‘ಹೀಗೇಕಿದೆ, ಇದು ಸರಿಯೆ, ಇದು ಬರೀ ಅಜ್ಞಾನವಲ್ಲವೆ’ ಎಂದೆಲ್ಲಾ ಯೋಚಿಸದೆ ಹಸುವಿನಂತೆ ಜೀವಿಸುವುದರಲ್ಲಿರುವುದು ಪರಿಪೂರ್ಣ ಆರಾಮ ಎನ್ನಬಹುದೆ
 
 
ತಮಾಷೆಯ ವಿಚಾರವೆಂದರೆ,  ಆ ಕಾಲದಲ್ಲಿಯೂ ಹಳ್ಳಿಯಲ್ಲಿ  ಶರಾಬು  ಹುಡುಕುವ ಅಥವಾ ಅಡಗಿಸಿಟ್ಟ ಅಕ್ಕಿ ಬತ್ತ ಹುಡುಕುವ  ಸಕಲ ಜಾತಿಯ ಪೊಲೀಸರು ಎಲ್ಲಾ  ಜಾತಿಯವರ  ಮನೆಗಳಿಗೂ ನುಗ್ಗುತ್ತಿದ್ದರು.  ಜಾತಿ ಭೇದವಿಲ್ಲದೆ ಅಡಗಿಸಿಟ್ಟ ಬತ್ತವೂ ಪತ್ತೆಯಾಗುತ್ತಿತ್ತು, ಅಡಗಿಸಿಟ್ಟ  ಶರಾಬೂ  ಪತ್ತೆಯಾಗುತ್ತಿತ್ತು. ಜಾತಿ ಎಂಥದು ಎಲ್ಲಾ ಕೇವಲ ಮನುಷ್ಯರು ಅಷ್ಟೇ.
ಇನ್ನೂ ತಮಾಷೆಯ ವಿಚಾರವೆಂದರೆ,  ಮುಸಲ್ಮಾನರಿಗೆ ‘ಸಾಹೇಬರು’ ಎಂದು ಮೇಲು ಜಾತಿಯವರು ಮನೆಯೊಳಗೆ ಸ್ವಾಗತಿಸಿ  ಎತ್ತರದ ಮಣೆ ನೀಡುತ್ತಿದ್ದರು.  ಈಗಲೂ   ಆ ಸಂಪ್ರದಾಯ ಇದೆ. ಯಾಕೆಂದರೆ, ಅವರು ವ್ಯಾಪಾರಿಗಳು, ಆದ್ದರಿಂದ ಆಪದ್ಬಾಂಧವರು!
ಇದಕ್ಕಿಂತಲೂ ವಿಲಕ್ಷಣವಾದ ವಿಚಾರವೆಂದರೆ,  ಹರಿಜನರು ಕ್ರೆಸ್ತರಾಗಿ ಮತಾಂತರವಾಗಿ  ಬಂದರೆ, ಅವರಿಗೆ   ಎಲ್ಲಾ  ಮೇಲು ಜಾತಿಯವರ ಮನೆಗಳಿಗೆ ಪ್ರವೇಶವಿತ್ತು!
ಇನ್ನು, ಪ್ರಾಣವುಳಿಸಲು ಬಂದ ಡಾಕ್ಟರ ಅಥವಾ ಪ್ರಾಣ ಹಿಂಡಲು ಬಂದ ಸರಕಾರಿ ಅಧಿಕಾರಿಯ ಜಾತಿಯನ್ನು ವಿಚಾರಿಸುವಂತಿರಲಿಲ್ಲವಲ್ಲ
ಪರಮ ಸತ್ಯ ಏನು ಅಂದರೆ, ಶ್ರೀಮಂತ ವ್ಯಕ್ತಿ, ಡಾಕ್ಟರ್, ಸರಕಾರಿ ಅಧಿಕಾರಿ ಇತ್ಯಾದಿ ಆಗಿರುವವರ  ಜಾತಿ ಏನೇ ಆಗಿದ್ದರೂ ಅವರಲ್ಲಿ  ಸ್ವಾಗತಾರ್ಹವಾದ ‘ಬ್ರಹ್ಮತ್ವ’ವಿದೆ.  ಬಡತನ ಮತ್ತು  ವಿದ್ಯಾಹೀನತೆಯೇ ಕೀಳು ಜಾತಿಯ ಸಂಕೇತ. ಬಡತನ ಮತ್ತು ವಿದ್ಯಾಹೀನತೆಯನ್ನು ತೊಲಗಿಸಿದರೆ ಜಾತಿ ತಾನಾಗಿ ಮಾಯವಾಗುತ್ತದೆ.
ನಿಜದ ಬದುಕಿನಲ್ಲಿ ನಮಗೆ ಒಂದು ಸಮಾಜವಾಗಿ, ಮನುಷ್ಯರಾಗಿ ಬದುಕಲು ಏನೂ ಕಷ್ಟವಿಲ್ಲ.  ಒಬ್ಬರನ್ನೊಬ್ಬರು ಕೇವಲ ಅವರ ಕರ್ಮದ ಮೂಲಕ ಗುರುತಿಸಿದರೆ ಸಾಕು. ಸ್ತ್ರೕ ಪುರುಷ ಎಂಬುದನ್ನು  ಸಹ ಗುರುತಿಸಬೇಕಾದ್ದಿಲ್ಲ. ಮೀಸಲಾತಿ  ಸರ್ವ ಕಾಲಕ್ಕೂ  ಇರಬೇಕಾದ್ದು  ಎಂಬ ರೀತಿಯಲ್ಲಿ ನಡೆದುಕೊಳ್ಳುವುದು ಕೂಡ ಮೂಲಭೂತವಾದವೆನಿಸುವುದಿಲ್ಲವೆ ಮೀಸಲಾತಿಯಿರುವುದು  ಆದಷ್ಟು ಬೇಗನೆ ಮೀಸಲಾತಿಯ ಅಗತ್ಯವಿಲ್ಲದ ಸ್ಥಿತಿಯುಂಟಾಗಬೇಕು ಎಂಬ ಉದ್ದೇಶದಿಂದ. ತಾವೇ ಅಸ್ಪೃಶ್ಯರೆಂಬಂತೆ  ನಡೆದುಕೊಳ್ಳುವ ಮೇಲು ಜಾತಿಯವರು ಇದನ್ನು  ಮಂದಟ್ಟು ಮಾಡಿಕೊಳ್ಳದಿದ್ದರೆ, ಕೊನೆಗೆ ಅಸ್ಪೃಶ್ಯತೆಗೊಂದು ಆರ್ಥಿಕ ಅರ್ಥ ಬರುತ್ತದೆ. ಹೇಗೆಂದರೆ, ರಾಜಾಡಳಿತ ಸಿಕ್ಕರೆ  ಕುಂಬಾರನೂ ರಾಜನಾದ ಉದಾಹರಣೆಗಳಿಲ್ಲವೆ  ಹೊಲೆಯನೂ ರಾಜನಾದ  ಉದಾಹರಣೆಗಳಿಲ್ಲವೆ ರಾಜನಾದರೆ, ಕೋಟ್ಯಧೀಶನಾದರೆ, ಸಕಲ ಜಾತಿಯವರೂ ಅವನ ಸೇವೆಗೆ ಸಿದ್ಧರಾಗುತ್ತಾರೆ.
 
50
ಇವತ್ತು ಅಕ್ಷರ ಯಾವುದೇ ಒಂದು ವರ್ಗದ ಅಥವಾ ಜಾತಿಯ ಸೊತ್ತಲ್ಲ.  ಮೀನು, ಮಾಂಸ ಕೂಡ ಇಂಥಿಂಥದೇ  ಜಾತಿ ಅಥವಾ ಕೋಮಿನವರ ಆಹಾರ ಎನ್ನುವಂತಿಲ್ಲ.  ಅಕ್ಷರವಿರುವವರೆಲ್ಲ  ಓದುತ್ತಾರೆ.  ಆಹಾರವೆನಿಸಿಕೊಂಡಿರುವುದನ್ನೆಲ್ಲಾ  ಎಲ್ಲರೂ ತಿನ್ನುತ್ತಾರೆ. ಇದು ‘ಹೋಟೆಲು ಸಂಸ್ಕೃತಿ’ಯ ಯುಗ. ಇಂಗ್ಲಿಷರು ಬರುವಾಗ ಅವರ ಜೊತೆಯಲ್ಲಿಯೇ  ಅವರ ಇನ್ಗಳು, ಹೋಟೆಲುಗಳು, ಬಾರ್ಗಳು ಪಬ್ಗಳು ಎಲ್ಲಾ ಬಂದವು. ಈಗ  ಮತ್ತಷ್ಟು  ಇಂಥ ಹೊಸ  ‘ಅಡ್ಡೆ’ಗಳು, ಆಗರಗಳು ಹುಟ್ಟಿಕೊಂಡಿವೆ.  ಎಲ್ಲದಕ್ಕೂ ಎಲ್ಲರೂ ನುಗ್ಗುತ್ತಿದ್ದಾರೆ. ಆಹಾರದಲ್ಲಿ ಜಾತಿ ಭೇದವನ್ನು ನಿರ್ನಾಮ ಮಾಡಿದ ಕೀರ್ತಿ ಹೋಟೆಲುಗಳಿಗೆ ಮತ್ತು ಮಿಲಿಟರಿಗೆ ಸಲ್ಲುತ್ತದೆ. ಇವತ್ತು  ಭರತ ಭೂಮಿಯಲ್ಲಿ ಕೂಡ ‘ಚಿಕನ್’ ಎಂಬುದು ಮತ್ರ್ಯರ ‘ಮನ್ನ’  ಆಗಿದೆ. ‘ಎಗ್’ ಋುಷಿಗಳ ‘ವೆಜಿಟೆಬಲ್’ ಆಗಿದೆ.
ಇವತ್ತ್ತು ಯಾವುದೇ ಉದ್ಯೋಗ ಅಥವಾ ವೃತ್ತಿ  ಯಾವುದೇ ಜಾತಿಯ ಅಥವಾ ಕೋಮಿನದ್ದಾಗಿಲ್ಲ.  ಹರಿಜನರಿಂದ ಬ್ರಾಹ್ಮಣರ ವರೆಗೆ ಯಾರೂ ಡಾಕ್ಟರಾಗಬಹುದು, ಯಾರೂ ಇಂಜಿನಿಯರಾಗಬಹುದು. ಯಾರೂ ವ್ಯಾಪಾರಿ ಅಥವಾ ವೈಶ್ಯ ಆಗಬಹುದು. ಯಾರೂ ಸೈನಿಕ ಅರ್ಥಾತ್ ಕ್ಷತ್ರಿಯ ಆಗಬಹುದು. ಹಾಗೆಯೇ  ಯಾರೂ ‘ಬ್ರಾಹ್ಮಣ’ ಆಗಬಹುದು. ವಾಲ್ಮೀಕಿ, ವ್ಯಾಸ, ಬುದ್ಧ, ಗಾಂಧಿ, ಅಂಬೇಡ್ಕರ್ ಎಲ್ಲರನ್ನೂ ಸನಾತನಿಗಳು  ‘ಬ್ರಾಹ್ಮಣ’ ಎಂದು ಭಾವಿಸುವುದಿಲ್ಲವೆ ಪ್ರಜಾಪ್ರಭುತ್ವ  ಸರಕಾರ  ನೂರಾರು ಅರಸರಿಗಿಂತ  ಶಕ್ತಿಶಾಲಿ; ಅದಕ್ಕೆ   ದಲಿತರನ್ನು ಬ್ರಾಹ್ಮಣರನ್ನಾಗಿ ಮಾಡಲು ಸಾಧ್ಯವಾಗಿದೆ! ಬ್ರಾಹ್ಮಣರನ್ನು ದಲಿತರನ್ನಾಗಿ ಮಾಡುವುದು ಕೂಡ  ಸಾಧ್ಯವಾಗಿದೆ!  ದುರದೃಷ್ಟವೆಂದರೆ ಇದನ್ನು ಸರಕಾರಗಳು ಸಮಾಜಕ್ಕೋಸ್ಕರ ಮಾಡಿಲ್ಲ, ತನ್ನನ್ನು ತಾನೇ ಪೋಷಿಸಿ ಅಧಿಕಾರದಲ್ಲಿ ಉಳಿದುಕೊಳ್ಳುವುದಕ್ಕೋಸ್ಕರ ಮಾಡಿವೆ. ಆದ್ದರಿಂದ ಕೋಮು ಭಾವನೆಗಳು ಹಾಗೆಯೇ ಉಳಿದುಕೊಂಡಿವೆ.
ಸರಕಾರವಿರುವುದು  ಯಾವಾಗಲೂ  ಶಕ್ತಿವಂತ ಕೋಮಿನ ಕೈಯಲ್ಲಿ. ಅದು ಅಧಿಕಾರದಲ್ಲಿ  ಉಳಿಯಲು ಅದಕ್ಕೆ ಅಗತ್ಯವಿರುವ ಕಾನೂನು ಮಾಡಿ ಅದರ ಉಳಿವಿಗೆ ಅಗತ್ಯವಿರುವ ಕೋಮನ್ನು ಓಲೈಸುತ್ತದೆ.  ಯಾರಿಂದ ಅದಕ್ಕೆ ಬಲ ಸಿಗುವುದೋ  ಅವರಿಗೆ ಬೇಕಾದ್ದು ಸಿಗುತ್ತದೆ. ಒಂದು ಸರಕಾರ ಬೇರೆ ಬೇರೆ  ಕೋಮಿನವರಿಗೆ  ಅವರವರಿಗೆ  ಬೇಕಾದ ದೇವಾಲಯಗಳನ್ನು, ಶಾಲೆಗಳನ್ನು, ಕಾಲೇಜುಗಳನ್ನು, ವಿಶೇಷಾಧಿಕಾರದ ಪದವಿಗಳನ್ನು, ಪ್ರಶಸ್ತಿ ಪುರಸ್ಕಾರಗಳನ್ನು  ತೆಗೆತೆಗೆದು ಕೊಡುತ್ತದೆ. ಜಾತಿಗಳಲ್ಲಿಯೂ  ಎಷ್ಟು ಓಟುಗಳಿವೆ  ಎಂಬ ಮಾನದಂಡದ ಪ್ರಕಾರ ಶಕ್ತರು ಮತ್ತು ಅಶಕ್ತರು ಎಂಬ ವ್ಯತ್ಯಾಸ ಇದೆ. ನೂರಾರು ಇಂಥ ಅಶಕ್ತ  ಜಾತಿಗಳಿವೆ.  ಅಶಕ್ತರು ಶಾಶ್ವತವಾಗಿ  ಉಪೇಕ್ಷಿತ ಅಲ್ಪ ಸಂಖ್ಯಾತರಾಗಿರುತ್ತಾರೆ. ಅವರು ಅಲ್ಲಿ ಇಲ್ಲಿ ಹರಿದು ಹಂಚಿ ಹೋಗಿರುತ್ತಾರೆ.  ಆ ಕಾರಣದಿಂದಲೇ  ಅವರು ವೋಟ್ ಬ್ಯಾಂಕ್  ಆಗಿ ಕಾಣಿಸುವುದಿಲ್ಲ. ಆದ್ದರಿಂದ  ಅವರು ಹುಟ್ಟಿದ್ದಕ್ಕೆ ಸಂತೋಷಪಡುವವರೂ ಇಲ್ಲ, ಸತ್ತದ್ದಕ್ಕೆ ಅಳುವವರೂ ಇಲ್ಲ.
ಸೆಕ್ಯೂಲರ್ ಎನಿಸಿಕೊಳ್ಳುವ ನಮ್ಮ ದೇಶದಲ್ಲಿ ಯಾವುದೇ ಪ್ರಜಾಪ್ರತಿನಿಧಿಯ ಆಯ್ಕೆ ಸೆಕ್ಯೂಲರ್  ರೀತಿಯಲ್ಲಿ ಆಗುವುದಿಲ್ಲ.  ಚುನಾವಣೆಯಲ್ಲಿಯೂ ಜಾತೀಯತೆ ಕೆಲಸ ಮಾಡುತ್ತದೆ. ಸಚಿವ ಸಂಪುಟ ರಚನೆಯಲ್ಲಿಯೂ ಜಾತೀಯತೆ ಕೆಲಸ ಮಾಡುತ್ತದೆ.  ಹೆಚ್ಚೇಕೆ ಒಂದು ಸಣ್ಣ  ಕಮಿಟಿಯ ಸದಸ್ಯತ್ವವನ್ನು ನೀಡುವಲ್ಲಿಯೂ ಜಾತೀಯತೆ ಕೆಲಸ ಮಾಡುತ್ತದೆ. ‘‘ನನ್ನ ಜಾತಿಗೆ ಪ್ರಾತಿನಿಧ್ಯ ದೊರೆಯಲಿಲ್ಲ! ‘‘  ಎಂಬ ಕೂಗು ಸಹ ನಿಲ್ಲುವುದೇ ಇಲ್ಲ!
ರಾಜಕಾರಣದ ಪಂಡಿತರು ಮತ್ತು  ಪತ್ರಿಕೆಗಳು ಕೂಡ ಯಾವ ರಾಜಕೀಯ ಕ್ಷೇತ್ರದಲ್ಲಿ ಯಾವ ಜಾತಿಯ ಎಷ್ಟೆಷ್ಟು ವೋಟುಗಳಿವೆ ಎಂಬ ‘ಸೆನ್ಸಸ್’ ಯಾಕೆ ನೀಡಬೇಕು ಎಂಬ ಪ್ರಶ್ನೆಗೆ ನನಗೆ ಯಾವತ್ತೂ  ಉತ್ತರ ಸಿಕ್ಕಿಲ್ಲ. ಇವೆಲ್ಲ ಮೂಲಭೂತವಾದೀ ಗುಣಗಳಲ್ಲವೆ  ಪ್ರಜಾಪ್ರಭುತ್ವ ವ್ಯವಸ್ಥೆಯಲ್ಲಿ ‘ಜಾತಿ ಪ್ರಭುತ್ವ’ಕ್ಕೆ   ಸ್ಥಾನವಿಲ್ಲ. ‘ಜಾತಿ ಪ್ರಾತಿನಿಧ್ಯ ವ್ಯವಸ್ಥೆ’ ಪ್ರಜಾತಂತ್ರದ ವಿರೋಧಿಯಾಗಿದೆ.  ಈ ವಿಪರ್ಯಾಸಗಳನ್ನು  ತೊಡೆದು ಹಾಕುವ ಬುದ್ಧಿವಂತರು ನಮಗೆ ಲೀಡರುಗಳಾಗಿ ಯಾವತ್ತು ದೊರೆಯುತ್ತಾರೆ  ‘ಜಾತಿಯೆಂಬುದು ಇಲ್ಲ’ ಎನ್ನುವ ಧೈರ್ಯವಂತರು ಯಾವಾಗ ಹುಟ್ಟಿ ಬರುತ್ತಾರೆ
 
51
ಮಕ್ಕಳು ಚೂಟಿಯಾಗಿರಬೇಕು, ಚುರುಕಾಗಿರಬೇಕು ಎಂದು ಎಲ್ಲ ತಾಯಿತಂದೆಯರೂ ಬಯಸುತ್ತಾರೆ.  ಇಬ್ಬರು ಮೂವರು ಮಕ್ಕಳಲ್ಲಿ  ಸ್ಮಾರ್ಟ್ ಎನಿಸಿಕೊಳ್ಳವಂಥ ಮಗುವಿನ ಮೇಲೆಯೇ ತಾಯಿತಂದೆಯರಿಗೆ ಹೆಚ್ಚು ಅಭಿಮಾನ. ಆದರೆ ತಮ್ಮ ಚುರುಕು ಚೂಟಿತನದ ಸಹಿತ ಅವರು ತಾಯಿತಂದೆಯರ ಇಷ್ಟದಂತೆ ನಡೆದುಕೊಂಡಾಗ ಮಾತ್ರ ತಾಯಿತಂದೆಯರಿಗೆ ಅವರು ಇಷ್ಟವಾಗುತ್ತಾರೆ. ಅವರ ವಿಚಾರಗಳು ತಾಯಿತಂದೆಯರ ವಿಚಾರಗಳಿಗಿಂತ ಭಿನ್ನವಾಗಿದ್ದರೆ. ಚೂಟಿತನ ಚುರುಕುತನವನ್ನೇ ಉದ್ಧಟತನ, ಉಡಾಫೆ, ಅಧಿಕ ಪ್ರಸಂಗ  ಎಂದು ಮುಂತಾಗಿ ಗುರುತಿಸಬಹುದು. ಆದರೆ ಲೋಕವಿದಿತ ಸತ್ಯವೇನೆಂದರೆ, ಮುಂದೆ  ತಮ್ಮ ಬದುಕಿನಲ್ಲಿ ಸಂತೋಷವನ್ನು ಕೊಡುವ ಮಕ್ಕಳು ಯಾರು ಎಂದು ನಿರ್ಧರಿಸಲು ಯಾವ ತಾಯಿತಂದೆಯರಿಂದಲೂ ಸಾಧ್ಯವಿಲ್ಲ ಎಂಬುದು. ಆದ್ದರಿಂದ ನಿಜವಾದ ಪ್ರಜ್ಞಾವಂತ ತಾಯಿತಂದೆ ತಮ್ಮ ಎಲ್ಲಾ ಮಕ್ಕಳನ್ನೂ  ತಾರತಮ್ಯ ಮಾಡದೆ  ಪೋಷಿಸಿ ಬೆಳೆಸುತ್ತಾರೆ.
ಅಂತರ್ಮುಖಿಗಳಾಗಿರುವ, ಗಂಭೀರವಾಗಿರುವ ಎಳೆಹರೆಯದ ಮಕ್ಕಳನ್ನು ದೊಡ್ಡವರು ಅನುಮಾನದಿಂದ ನೋಡುತ್ತಾರೆ. ಅವರನ್ನು ಅರ್ಥ ಮಾಡಿಕೊಳ್ಳಲು  ಹಿರಿಯರಿಗೆ ಕಷ್ಟವಾಗುತ್ತದೆ.  ಅವರ ಕುರಿತಾಗಿ ನಾನಾ ಕಲ್ಪನೆಗಳನ್ನು ಮಾಡಿಕೊಳ್ಳುತ್ತಾರೆ. ಹೆಚ್ಚಿನ ಕಲ್ಪನೆಗಳೆಲ್ಲ  ಕ್ರಮೇಣ ತಲೆಕೆಳಗಾಗುತ್ತವೆ.  ಒಂದು ಮಗುವಿನ ಮನಸ್ಸನ್ನು ಅರ್ಥ ಮಾಡಿಕೊಳ್ಳುವುದು  ಸುಲಭವಲ್ಲ.
ಓದುವ ಮಕ್ಕಳ ತಾಯ್ತಂದೆಯರೆಲ್ಲ ತಮ್ಮ ಮಕ್ಕಳು ಏನಾಗಬೇಕೆಂದು ಬಯಸುತ್ತಾರೋ ಹಾಗೆಯೇ ಆದರೆ, ಇನ್ನೊಬ್ಬ ಘಜನಿ ಮಹಮೂದ ಬಂದು ಈ ದೇಶವನ್ನು ಆರಾಮವಾಗಿ ಕೊಳ್ಳೆ ಹೊಡೆದುಕೊಂಡು ಹೋಗಬಹುದು.  ಯಾಕೆಂದರೆ, ಆಗ ಇಲ್ಲಿ  ಸೈನಿಕರಾಗಲಿ, ಪೊಲೀಸರಾಗಲಿ, ಉಪಾಧ್ಯಾಯರಾಗಲಿ  ಯಾರೂ ಇರುವುದಿಲ್ಲ. ಡಾಕ್ಟರುಗಳೇ ದಾದಿಯರಾಗಬೇಕಾದ,  ಆಫೀಸರುಗಳೇ ಗುಮಾಸ್ತರುಗಳಾಗಬೇಕಾದ ಪರಿಸ್ಥಿತಿ  ಉಂಟಾಗುತ್ತದೆ.  ಕಂಪ್ಯೂಟರಿನಿಂದಾಗಿ ಈಗಾಗಲೇ ಕೆಲವು ಆಫೀಸುಗಳಲ್ಲಿ ಸುಮಾರಾಗಿ ಅಂಥ ಪರಿಸ್ಥಿತಿ ನಿರ್ಮಾಣವಾಗಿದೆಯೆನಿಸುತ್ತದೆ.
ನನ್ನ  ಬಾಲ್ಯ  ಎಂಟನೆಯ ತರಗತಿ ಮುಗಿಸಿ ತರಬೇತಿ ಶಾಲೆ ಪ್ರವೇಶಿಸಿದಾಗಲೇ ಮುಗಿಯಿತೆನ್ನಬಹುದು. ತರಬೇತಿ ಶಾಲೆಯಲ್ಲಿ ನಾನು ಇಷ್ಟಪಡುವಂಥ ಓದೂ ಇರಲಿಲ್ಲ, ಬದುಕೂ ಇರಲಿಲ್ಲವಾದುದರಿಂದ, ಅಲ್ಲಿ  ನಾನು ಬಾಲಕನಾಗಿಯೂ ಇರಲಿಲ್ಲ ದೊಡ್ಡವನಾಗಿಯೂ ಇರಲಿಲ್ಲ. ಒಂದರ್ಥದಲ್ಲಿ ನಾನು ನನ್ನ ಬದುಕನ್ನೇ ಕಾಣಲಿಲ್ಲ.
ದೊಡ್ಢವರೆನ್ನುವವರ ಮುಂದೆ ವಿಪರೀತ ಗೌರವ, ಭಕ್ತಿ ಭಾವ ಪ್ರದರ್ಶಿಸುವುದು ಹೇಗೆ ಎಂದು ನನಗೆ ಯಾವತ್ತೂ ತಿಳಿಯಲಿಲ್ಲ. ನಾನು ಶಾಪಗ್ರಸ್ತನಂತೆ ಜೀವಿಸಬೇಕಾಗಿ ಬಂದ ಪರಿಸ್ಥಿತಿಗೆ ಅದು ಮುಖ್ಯ ಕಾರಣವೆಂದು ತೋರುತ್ತದೆ.  ನಮ್ಮ ಸಮಾಜದಲ್ಲಿ  ಚಿಕ್ಕ ಮಕ್ಕಳ ಕಾಲದಿಂದಲೇ ಅಧ್ಯಾಪಕರು, ಬಂಧು ಬಾಂದವರು ಬಯಸುವ ಗುಣ ಅದು. ಬಹುಶಃ ಎಲ್ಲಾ ಗುಣಗಳಿಗಿಂತ ಶ್ರೇಷ್ಠವೆಂದು ಪರಿಗಣಿಸಲ್ಪಡುವ ಗುಣ ಅದೇ ಇರಬೇಕೆನಿಸುತ್ತದೆ.  ಯಾಕೆಂದರೆ, ಅದೊಂದು ಗುಣದಿಂದಲೇ ಎಷ್ಟೋ  ಮಂದಿ ಬದುಕು ಮಾಡುತ್ತಾರೆ.
ಸುಮಾರು ಹತ್ತೊಂಬತ್ತನೆಯ ವಯಸ್ಸಿನ ವರೆಗೂ ನಾನು ಗಾತ್ರದಲ್ಲಿ ಚಿಕ್ಕವನಾಗಿದ್ದುದರಿಂದ ತಂಬಾ ಕಷ್ಟವನ್ನು ಅನುಭವಿಸಬೇಕಾಗಿ ಬಂದಿದೆ. ‘‘ಹೆಡ್ಡನಾದರೂ ಬೊಡ್ಡನಾಗಿರಬೇಕು  ನೋಡು’’ ಎಂದು ತಂದೆ ಚಿಕ್ಕಂದಿನಲ್ಲಿ  ನನ್ನನ್ನು  ತಮಾಷೆ ಮಾಡುತ್ತಿದ್ದ ನೆನಪಿದೆ. ಅಗ ನಾನು ಒಂದು ಬೆಂಕಿ ಕಡ್ಡಿಯಂತೆ ಇದ್ದೆ. ಹಾಗಿದ್ದ ಮಕ್ಕಳಿಗೆ ಶಾಲೆಯಲ್ಲಿ  ಹೆಚ್ಚು ರಕ್ಷಣೆ ನೀಡಬೇಕಾದ ಅಗತ್ಯವಿದೆ.  ಯಾರು ಶಾಲೆಗಳನ್ನು ನಡೆಸುತ್ತಾರೋ ಅವರೆಲ್ಲ ತಿಳಿದುಕೊಳ್ಳಬೇಕು. ಆಗ ಹಯರ್ ಎಲಿಮೆಂಟರಿ ಶಾಲೆಗಳಲ್ಲಿ ಸಹ ಕೇವಲ ಹೊಡೆದಾಟ ನಡೆಸಲಿಕ್ಕೆಂದೇ ಶಾಲೆಗೆ ಬರುವ ಮಕ್ಕಳಿದ್ದರು. ‘ಬುಲ್ಲಿಯಿಂಗ್’ ಬಗ್ಗೆ  ಇಂಗ್ಲೆಂಡಿನ ಶಿಕ್ಷಣ ತಜ್ಞರು ತುಂಬಾ ಬರೆದಿದ್ದಾರೆ. ನಮ್ಮ  ಶಿಕ್ಷಣ ಕ್ಷೇತ್ರದಲ್ಲಿ ಯಾರೂ ಯಾವತ್ತೂ  ಅದರ ಬಗ್ಗೆ  ಚಿಂತಿಸಿದ್ದಿಲ್ಲವೆನಿಸುತ್ತದೆ. ಬಹುಶಃ ನಮ್ಮ ಭವ್ಯ ಸಂಸ್ಕೃತಿಯಲ್ಲಿ ಅದೆಲ್ಲ ಇಲ್ಲ ಎಂಬ ಭಾವನೆ ನಮ್ಮವರಿಗಿರಬಹುದು.
ಆರನೆಯ ತರಗತಿಯಲ್ಲಿ  ಇಬ್ಬರು ಹುಡುಗರ ನಿರಂತರ ಪೀಡೆಯಿಂದಾಗಿ, ಐದಾರು ಚಿಕ್ಕ ಗಾತ್ರದ ಮತ್ತು ಹೊಡೆದಾಟದ ಅನುಭವವಿಲ್ಲದ ಮಕ್ಕಳು ದಿನದಲ್ಲಿ ಹಲವು ಬಾರಿ ಕಣ್ಣೀರು ಹರಿಸುತ್ತಿದ್ದರು.  ನನಗೋ ಆ ‘ಬುಲ್ಲಿ’ಗಳಿಂದಾಗಿ  ಶಾಲೆಯೇ ಬೇಡವೆನಿಸಿದ್ದಿದೆ.  ಅವರಲ್ಲೊಬ್ಬ ಉಮೇಶ ನಾಯ್ಕ, ನಲ್ವತ್ತೈದು ವರ್ಷಗಳ ನಂತರ, ನಾನು ಜಿಲ್ಲಾ ಸಾಹಿತ್ಯ ಸಮ್ಮೇಳನದ ಅಧ್ಯಕ್ಷನಾದ ದಿನ ಮುಸ್ಸಂಜೆಯ ಹೊತ್ತು ಮಸಕು ಮಸಕು ಬೆಳಕಿನಲ್ಲಿ ನನ್ನ  ಮುಂದೆ ಧುತ್ತೆಂದು ಪ್ರತ್ಯಕ್ಷನಾಗಿ  ‘‘ನನ್ನ ಪರಿಚಯವಿದೆಯೇ ‘‘ ಎಂದುಕೇಳಿದ.  ಅವನ ವಾಕ್ಯ ಮುಗಿಯುವ ಮೊದಲೇ  ‘‘ ಉಮೇಶ ನಾಯ್ಕ! ‘‘  ಎಂದು ನಾನು ಉದ್ಗರಿಸಿದೆ.  ಅವನೊಂದು ದಿನ ಹತ್ತೈವತ್ತು ಮಕ್ಕಳ ಸಾಕ್ಷಿಯಲ್ಲಿ  ಆಟದ ಮೈದಾನದ ಧೂಳಿನಲ್ಲಿ ನನ್ನನ್ನು ಹೊಡೆದುರುಳಿಸಿ ನನ್ನ  ಅಂಗಿ ಬೆನ್ನಿನುದ್ದಕ್ಕೆ ಸೀಳುವಂತೆ ಮಾಡಿದ್ದ, ಆ ಅಂಗಿಯನ್ನು ಹಾಕಿಕೊಂಡು ನಾನು ಮನೆಗೆ ನಾಲ್ಕು ಮೈಲಿ ನಡೆಯಬೇಕಾಗಿತ್ತು. ಮನೆಯಲ್ಲಿ ಅಮ್ಮ ಅದನ್ನು ಹೊಲಿದುಕೊಟ್ಟರು. ಮರುದಿನ ಅದನ್ನೇ ಹಾಕಿಕೊಂಡು ಶಾಲೆಗೆ ಬರಬೇಕಾಗಿತ್ತು. ಆದರೆ ತಪ್ಪು  ನಮ್ಮಿಬ್ಬರದೂ ಸಮಾನ ಎಂದು ತೀರ್ಮಾನಿಸಿದ ರೂಕ್ಷವಾದ ಉಪ ಮುಖ್ಯೋಪಾಧ್ಯಾಯಿನಿ ಪದ್ಮಾ  ಷೆಡ್ರಕ್ ಎಂಬವರು ನೂರಾರು ಮಕ್ಕಳ ಸಮ್ಮುಖದಲ್ಲಿ  ನಾಗರ ಬೆತ್ತದಿಂದ  ನಮ್ಮ ಬಲ ಹಸ್ತದ ಮೇಲೆ ಒಂದೊಂದು ಏಟು ಹಾಕಿದ್ದರು. ರಕ್ತ ಚಿಮ್ಮಲಿಲ್ಲ, ಹೆಪ್ಪುಗಟ್ಟಿತು ಅಷ್ಟೆ! ಆಕೆಯ ಬೆತ್ತದ ಪೆಟ್ಟಿನ ಒಂದು ವೈಶಿಷ್ಟ್ಯವೆಂದರೆ, ಮರು ಜನ್ಮದಲ್ಲಿಯೂ ಅದು ನೆನಪಿರಬೇಕು. ಅಷ್ಟು ಶಕ್ತಿ  ಹಾಕಿ ಅವರು ಹೊಡೆಯುತ್ತಿದ್ದರು. ಮಕ್ಕಳಿಗೆ ಪೆಟ್ಟು ಹೇಗೆ ಕೊಡಬೇಕು ಎಂಬುದನ್ನು ಕಲಿತಿಲ್ಲದ ಶಿಕ್ಷಕಿ ಆಕೆ!
ನಲತ್ತೈದು  ವರ್ಷಗಳ ನಂತರ ಉಮೇಶ ನಾಯ್ಕ ನನ್ನ ಕೈಕುಲುಕಿದ, ನಾನು ಅವನ ಕೈಕುಲುಕಿದೆ. ‘ಛೆ, ಶಾಲೆಯೆಂದರೆ ಹಾಗಿರಬಾರದಾಗಿತ್ತು’ ಎಂದನಿಸಿತು. ನಾನು ಆರನೆಯ ತರಗತಿಯಲ್ಲಿ  ಎರಡನೇ ಟರ್ಮಿನ  ಪರೀಕ್ಷೆಯಲ್ಲಿ ವಾಕೌಟ್ ಮಾಡಿದ್ದಕ್ಕೆ ಮರುದಿನ ಗಲ್ಲ ಹಿಂಡಿ ಪ್ರೀತಿಯಿಂದ ಮಾತಾಡಿಸಿದ ಲಕ್ಷ್ಮಿ ಟೀಚರನ್ನೂ  ಹೇಗೆ  ಮರೆಯಲು ಸಾಧ್ಯವಿಲ್ಲವೋ ಹಾಗೆಯೇ ಉಮೇಶ ನಾಯ್ಕನನ್ನೂ ಮರೆಯಲು ಸಾಧ್ಯವಿಲ್ಲ.  ಮನುಷ್ಯರು ಶಾಶ್ವತವಾಗಿ  ಅದೃಶ್ಯವಾಗುತ್ತಾರೆ; ನೆನಪುಗಳು ಪುನಃ ಪುನಃ ತಲೆಯೆತ್ತುತ್ತಾ ಇರುತ್ತವೆ.
ಮಕ್ಕಳ ಮನಸ್ಸಿನಲ್ಲಿ ಎಷ್ಟೊಂದು ಆತಂಕಗಳಿರುತ್ತವೆ ಎಂದು ದೊಡ್ಡವರಿಗೆ ತಿಳಿಯುವುದೇ ಇಲ್ಲ! ದೊಡ್ಡವರನ್ನು ಕಂಡಾಗ ತಲೆಯೆತ್ತಲೂ  ಭಯ, ತಲೆಯೆತ್ತದಿರಲೂ ಭಯ. ನಮಸ್ಕಾರ ಎನ್ನಲೂ ಭಯ, ನಮಸ್ಕಾರ ಎನ್ನದಿರಲೂ ಭಯ. ದೊಡ್ಡವರ ಪ್ರಶ್ನೆಗಳಿಗೆ ಏನುತ್ತರ ಕೊಡಬೇಕು ಎಂದು ತಿಳಿಯದೆ ಅದಕ್ಕೂ ಭಯ. ಈ ಭಯಗಳಿಗೆ ಮಗುವಿನ ತಾಯಿತಂದೆ ಮತ್ತು ಪರಿಸರವೇ ಕಾರಣವೆನ್ನುವಂತಿಲ್ಲ. ಎಷ್ಟೋ  ಎಳೆಯ ವಯಸ್ಸಿನ ಯುವಕ ಯವತಿಯರು ಉದ್ಯೋಗ ಪಡೆದುಕೊಂಡ  ಬಳಿಕ ಅವರ ಹಿರಿಯ ಟೆರರಿಸ್ಟ್  ಸಹೋದ್ಯೋಗಿಗಳಿಂದಾಗಿ,  ಉದ್ಯೋಗಕ್ಕೆ ರಾಜಿನಾಮೆ ಕೊಡಬೇಕಾಗಿ ಬಂದುದನ್ನು ನಾನು ಕಂಡಿದ್ದೇನೆ.
ಅಮೆರಿಕದಲ್ಲಿ  ಹದಿನೆಂಟು  ವರ್ಷಕ್ಕೇ ಮಗ ಅಥವಾ ಮಗಳು ಇರುವುದೆಲ್ಲಿ ಮಾಡುತ್ತಿರುವುದೇನು ಎಂದು ತಾಯಿತಂದೆಗೆ ಗೊತ್ತಿರುವುದಿಲ್ಲ. ‘ಎಂತಹ ಕೆಟ್ಟ  ಸಮಾಜ ಅದು! ‘ ಎನ್ನುವ ತಾಯಿತಂದೆ ನಮ್ಮಲ್ಲಿದ್ದಾರೆ. ನಮ್ಮ ಸಮಾಜದಲ್ಲಾದರೋ, ನಿಮ್ಮ ಮಗನಿಗೆ   ಮಕ್ಕಳಾಗಿ,  ಆ ಮಕ್ಕಳಿಗೂ  ಮದುವೆಯಾಗಿ ಮಕ್ಕಳಾದ ಬಳಿಕವೂ ‘ನಿಮ್ಮ  ಮಗ ಏನು ಮಾಡುತ್ತಿದ್ದಾನೆ’ ಎಂದು ಕೇಳುವ ರೂಢಿಯಿದೆ!  ಹದಿನೆಂಟು ವರ್ಷಕ್ಕೇ ಮಗ ಸ್ವತಂತ್ರ ವ್ಯಕ್ತಿಯಾಗಿ ಬದುಕತೊಡಗಿದರೆ, ಅವನ ತಾಯಿತಂದೆಗೆ ಏನು ನಷ್ಟ ಎಂದು ನನಗಿದುವರೆಗೂ ಅರ್ಥವಾಗಿಲ್ಲ. ಪಾಶ್ಚಿಮಾತ್ಯ ದೇಶಗಳಲ್ಲಿ  ಟೆರರಿಸ್ಟ್  ಹಿರಿಯರಿರುವುದಿಲ್ಲ. ನಿಂತದ್ದಕ್ಕೆ  ಕುಳಿತದ್ದಕ್ಕೆ  ಪ್ರಶ್ನೆ ಕೇಳಿ ಸತಾಯಿಸುವವರಿಲ್ಲ.  ತಾನು ತೋರಿಸಿದ ಹುಡುಗನನ್ನೇ ಮದುವೆಯಾಗಬೇಕು ತಾನು ಆಯ್ಕೆ ಮಾಡಿದ ಹುಡುಗಿಯನ್ನೇ ಮದುವೆಯಾಗಬೇಕು  ಎನ್ನುವ ಅಪ್ಪ ಅಮ್ಮಂದಿರಿಲ್ಲ.  ಬೈಕ್ ತೆಗೆಸಿಕೊಡು ಎಂದು ಅಪ್ಪನನ್ನು  ಪೀಡಿಸುವ ಯುವಕರಿಲ್ಲ. ವರದಕ್ಷಿಣೆ ಕೊಟ್ಟು ಅಪ್ಪ ಮದುವೆ ಮಾಡಿಸಲಿ ಎಂದು ಕಾದು ಕುಳಿತುಕೊಳ್ಳುವ ಹುಡುಗಿಯರಿಲ್ಲ. ಇದೆಲ್ಲ  ತುಂಬಾ ಕೆಟ್ಟದೆನಿಸುತ್ತದೆಯೇ  ಮೂರು ಹೊತ್ತು ಉಂಡ ಮೇಲೆಯೂ ಒಂದ ರಾಶಿ  ಹಣ ಯಾರ ಜೇಬಿನಲ್ಲಿ ಉಳಿಯುತ್ತದೆಯೋ  ಅವರಿಗೆ ಇದೆಲ್ಲಾ ಭಾರತೀಯ ಸಂಸ್ಕೃತಿ ಅಲ್ಲ ಎಂದು ಖಂಡಿತ ಅನಿಸುತ್ತದೆ. ಆದರೆ ವಾಸ್ತವದಲ್ಲಿ, ಈಗಾಗಿರುವುದೇನು ಭಾರತೀಯ ಸಂಸ್ಕೃತಿಯ ಮುಕ್ಕಾಲು ಪಾಲು ಸದ್ದಿಲ್ಲದೆ ವಿದೇಶಕ್ಕೆ  ಪಲಾಯನ ಮಾಡಿದೆ. ಅಪ್ಪ ಅಮ್ಮಂದಿರಿಗೆ ಅಳುವುದು ಮಾತ್ರ ಉಳಿದಿದೆ.
 
52
ಇತ್ತೀಚೆಗೆ ಸಲಿಂಗ ಕಾಮದ  ಬಗ್ಗೆ   ಮಾತಾಡುವುದಷ್ಟೇ ಅಲ್ಲ, ಅದರ  ಪರವಾಗಿ  ಕಾಲೇಜು ಹುಡುಗರು ಮತ್ತು ಕಾಲೇಜು ಹುಡುಗಿಯರು ಕೂಡ ಮಾತಾಡುವುದನ್ನು ಕೇಳಿ ಆಶ್ಚರ್ಯಪಟ್ಟಿದ್ದೇನೆ. ಈ ಮಾತುಕತೆ ಕೂಡ ಅಮೆರಿಕದಿಂದ ಆಮದಾಗಿರಬಹುದೆ ಆಥವಾ ಇಂಟರ್ನೆಟ್ಟಿನಲ್ಲಿ  ಬಂತೆ
ನನ್ನ  ಅಭಿಪ್ರಾಯದಲ್ಲಿ  ಸಲಿಂಗ ಕಾಮ ಕಾಮವೇ ಅಲ್ಲ. ಅದು ಬೇರೇ ಏನೋ ಒಂದು. ನಾನು ಸಲಿಂಗ ಕಾಮವನ್ನು ಕಂಡದ್ದು ತರಬೇತಿ ಶಾಲೆಯ ದಿನಗಳಲ್ಲಿ. ಆ ಬಗ್ಗೆ ಓದಿದ್ದು  ಡಾಕ್ಟರ್ ಗೋಪಾಲಕೃಷ್ಣರಾಯರ ಪುಸ್ತಕದಲ್ಲಿ.  ಸೆರೆಮನೆಯಲ್ಲಿ ವರ್ಷಗಟ್ಟಲೆ ಇರುವ ಕೈದಿಗಳ  ಸಲಿಂಗ ಕಾಮದ ಕುರಿತು ಓದಿದಾಗ, ಅದನ್ನು ಕಾಮವೆಂದು ತಿಳಿಯಬೇಕೆಂದು ನನಗನಿಸಲಿಲ್ಲ.  ಇಂಥದಕ್ಕೆ ಬೇರೊಂದು ವ್ಯಾಖ್ಯೆ ಅಗತ್ಯ ಎಂದು ನನಗನಿಸುತ್ತದೆ.
‘ರೇಪ್’ಎಂಬುದರಲ್ಲಿ   ಕಾಮದ ಪಾಲು ಎಷ್ಟು, ಕ್ರೌರ್ಯದ ಪಾಲು ಎಷ್ಟು ಎಂದು ಮನೋವಿಜ್ಞಾನವೇ ಹೇಳಬೇಕು. ‘ರೇಪ್’ ಮಾಡುವ ಮನಸ್ಸು ಕ್ರಿಮಿನಲ್ ಮನಸ್ಸು. ಅದು ಯಾವ ಕ್ಷಣವೂ ಕೊಲೆಗೆ ಸಿದ್ಧವಿರುವ ಮನಸ್ಸು. ನೈಸರ್ಗಿಕವಾದ ಕಾಮ ಒಂದು ಹೂವು ಅರಳಿದ ಹಾಗೆ. ‘ರೇಪ್’ ಒಂದು ಲ್ಯಾಂಡ್ಮೈನಿನ ಸ್ಫೋಟ. ಅದರಲ್ಲಿ  ಇರುವುದು ಕಾಮ ರೂಪದ  ಕೊಲೆಗಡುಕ ಮನಸ್ಸು ಅಥವಾ ಕ್ಷುದ್ರ ಅಭೀಪ್ಸೆ.
ತರಬೇತಿ ಶಾಲೆಯ ವಾರ್ಷಿಕೋತ್ಸವದಲ್ಲಿ ತುಳು ನಾಟಕವೊಂದರಲ್ಲಿ  ಇತರರ  ಬಲವಂತದಿಂದಾಗಿ ನಾನು ಸ್ತ್ರೕ ಪಾತ್ರ ಮಾಡಿದ್ದೆ. ದುಃಖವನ್ನು ಮತ್ತು ಪ್ರೇಮವನ್ನು ಹೇಗೆ ಅಭಿನಯಿಸಬೇಕು ಎಂದು ನನಗೆ  ಅರ್ಥವಾಗಲೇ ಇಲ್ಲ.  ನಾನು ಪೆದ್ದು ಪೆದ್ದಾಗಿ  ಆಡಿರಬಹುದು ಎಂದು ನನಗನಿಸುತ್ತದೆ. ಆದರೂ ಅಧ್ಯಾಪಕರುಗಳು ನನ್ನ ಪಾತ್ರಕ್ಕೆ ಎರಡನೆಯ ಬಹುಮಾನ ಕೊಡಬೇಕೆಂದು ತೀರ್ಮಾನಿಸಿದರು. ‘‘ಇಲ್ಲ, ಸ್ತ್ರೕ ಪಾತ್ರಕ್ಕೆ ಬಹುಮಾನ ಕೊಡುವ ಕ್ರಮ ಇಲ್ಲ’’  ಎಂದು ಐತಾಳ ಗುರು ರಾಕ್ಷಸ ಹೇಳಿದ. ಆದರೆ ಅವನ ವಾದಕ್ಕೆ ಮನ್ನಣೆ ಸಿಗದೆ, ದ್ವಿತೀಯ ಬಹುಮಾನ ಘೋಷಿಸಲಾಯಿತು. ನನಗದರಿಂದ ಯಾವ ಬಗೆಯಲ್ಲಿಯೂ ಹೆಮ್ಮೆಯೆನಿಸಲಿಲ್ಲ. ಆ ಬಳಿಕ ಶಾಲೆಯಲ್ಲಿ ಎಲ್ಲರೂ ನನ್ನನ್ನು ಸುಮ ಎಂಬ ಆ ಸ್ತ್ರೕ ಪಾತ್ರದ ಹೆಸರಿನಿಂದ ಕರೆಯತೊಡಗಿದ್ದು ನನಗೊಂದು ಪೀಡೆಯೇ ಆಗಿತ್ತು.
ನಾನು ನಾಟಕ ಮುಗಿಸಿ, ಸ್ಟೇಜಿನಿಂದ ಹೊರಗೆ ಕಾಲಿರಿಸಿದ್ದೆನಷ್ಟೇ. ಯಾರೋ ಇಬ್ಬರು ನನ್ನನ್ನು  ಎತ್ತಲೋ ಎತ್ತಿಕೊಂಡು ಹೋದರು. ಹಸಿದ ಹುಲಿಗಳಂತೆ  ಇಬ್ಬರು ನನ್ನ ಮೇಲೆ ಎರಗಿದರು. ನನಗೆ ಉಸಿರು ಕಟ್ಟಿದ ಅನುಭವವಾಯಿತು. ಅಷ್ಟರಲ್ಲಿ ಯಾರೋ ಬಂದು ಅವರನ್ನು ಗದರಿಸಿ ನನ್ನನ್ನು  ಮೇಲಕ್ಕೆತ್ತಿ  ಗ್ರೀನ್ ರೂಮಿಗೆ ಕರೆದುಕೊಂಡು ಹೋಗಿ, ಕುಡಿಯಲು ಹಾಲೋ  ಚಹವೋ  ಕೊಟ್ಟು ನಾರ್ಮಲ್ ಕಂಡಿಷನಿಗೆ ಬರಲು ಸಹಾಯ ಮಾಡಿದರು. ಈ ಅನುಭವದ ಕಾರಣದಿಂದಲೇ ಸಲಿಂಗ ಕಾಮ ಎನ್ನುವುದು ನಿಸರ್ಗ ಸಹಜವಾದ ಸ್ತ್ರೕ ಪುರುಷ ಕಾಮದ್ದೇ ಒಂದು ಅಸಹಜ ರೂಪ ಎಂದು ನನಗನಿಸಲು ಕಾರಣ.
 
53
ಒಂದು ಮೋಜಿನ ಘಟನೆ  ನಾನು ಎಂಥ ಪುಟಾಣಿ ಮೇಸ್ಟರಾಗಿದ್ದೆ ಎನ್ನುವುದನ್ನು ನನಗೇ ಒಮ್ಮೊಮ್ಮೆ ನೆನಪಿಸುತ್ತದೆ. ಮೂರನೆಯ ತಿಂಗಳು ಎಡನೀರೆಂಬಲ್ಲಿನ ಮೂರನೆಯ ಶಾಲೆ.  ಸಾಯಂಕಾಲ ಶಾಲೆಯಿಂದ ಒಂದೂವರೆ ಮೈಲು ನಡೆದು ಒಂದು ಬಟ್ಟೆಯಂಗಡಿಯ ಮುಂದೆ ಬಸ್ಸಿಗೆ ಕಾಯುತ್ತಾ ನಿಲ್ಲುತ್ತಿದ್ದೆ.  ಎರಡು ದಿನ ನನ್ನನ್ನು  ನೋಡಿದ ಅಂಗಡಿಯ ಸಾಹೇಬ  ಅಂಗಡಿಯಲ್ಲಿದ್ದ ಬೆಂಚು ತೋರಿಸಿ ‘‘ಇಲ್ಲಿ ಕುಳಿತುಕೊಳ್ಳಬಹುದಲ್ಲ ‘‘ ಎಂದ ಮಲೆಯಾಳದಲ್ಲಿ. ಸುಮಾರು  ಮೂವತ್ತು  ವರ್ಷ ಪ್ರಾಯದ ಕೆಂಪು ಕೆಂಪಗೆ ಹೊಳೆಯುವ ಮೈಬಣ್ಣದ, ಬೆಕ್ಕಿನ ಕಣ್ಣುಗಳ ಸುಂದರ ಮುಸಲ್ಮಾನ ತರುಣ. ಈತ  ಕೂಡ ಸಲಿಂಗ ಕಾಮದ ಒಂದು ಅವತಾರವಾಗಿರಬಹುದೆ ಎಂದನಿಸಿತು. ಯಾಕೆಂದರೆ, ಸಲಿಂಗ ಕಾಮಿಗಳು ಎಲ್ಲಾ ಕಡೆ ತುಂಬಿಕೊಂಡಿದ್ದಾರೆ ಎಂದು ನನಗನಿಸುತ್ತಿತ್ತು. ಆಗ ಬಹುಶಃ ಸಲಿಂಗ ಕಾಮಿಗಳ ಸಂಖ್ಯೆ ಕೂಡ ದೊಡ್ಡದೇ ಇದ್ದಿರಬೇಕೆನಿಸುತ್ತದೆ. ತಮ್ಮ ವಿಕೃತ ಉದ್ದೇಶಕ್ಕಾಗಿ ಹುಡುಗರಿಗಾಗಿ ಬೇಟೆಯಾಡುವ ಇಬ್ಬರು ಮೂವರು ಸಲಿಂಗ ಕಾಮಿಗಳ ದರ್ಶನ ಕಾಸರಗೋಡು ಪೇಟೆಯಲ್ಲಿ ನನಗೆ ಹಲವು ಬಾರಿ ಆಗಿದೆ. ಅವರ ಮುಖ ಭಾವ ಹೇಗಿರುತ್ತದೆ, ಅವರ ಸನ್ನೆಯ ಭಾಷೆ, ಹಾವಭಾವಗಳು ಹೇಗಿರುತ್ತವೆ ಎಂಬ ಬಗ್ಗೆ  ನನಗೆ ಸಾಕಷ್ಟು ಅರಿವು ಉಂಟಾಗಿತ್ತು. ನಾನು ಯಾಕೆ ಏನು ಎಂದು ತಿಳಿಯದೆ ಎತ್ತಲೋ ಹೋಗಿ ತಪ್ಪಿಸಿಕೊಂಡದ್ದಿದೆ.
 
ಹಳ್ಳಿಗಳಲ್ಲಿ ರಸ್ತೆ ಬದಿಯಲ್ಲಿ ಹುಡುಗಿಯರು, ಹೆಂಗಸರು ತಲೆಯೆತ್ತದೆ ನೆಲ ನೋಡುತ್ತಾ ಬಸ್ಸಿಗೆ ಕಾದು ನಿಲ್ಲುತ್ತಾರಲ್ಲಾ, ಹಾಗೆ ಈಗ ಈ ಹೊಸ ಜಾಗದಲ್ಲಿ ನಾನು, ನಿಂತಿದ್ದೆನೆನ್ನಬಹುದು.  ಅವನು ಸ್ವಲ್ಪ  ಒರಟಾಗಿಯೇ ಕುಳಿತುಕೊಳ್ಳಲು ಮತ್ತೊಮ್ಮೆ ಹೇಳಿದ ಮೇಲೆ ಅವನು ತೋರಿಸಿದ  ಬೆಂಚಿನಲ್ಲಿ ಭಯ ಮತ್ತು ಸಂಕೋಚದಿಂದ ಕುಳಿತೆ. ಅಂಗಡಿಯಲ್ಲಿ ಇನ್ನೂ ಯಾರೋ  ಇಬ್ಬರಿದ್ದರು. ಒಬ್ಬ ಟೈಲರ್ ಬಟ್ಟೆ ಹೊಲಿಯುತ್ತಲಿದ್ದ.
`‘ಯಾವ ಶಾಲೆ” ನನ್ನ ಕೈಯಲ್ಲಿರುವ ಪುಸ್ತಕಗಳನ್ನು ನೋಡುತ್ತಾ ಬೆಕ್ಕಿನ ಕಣ್ಣಿನ ಕೆಂಪು ಸುಂದರ ಕೇಳಿದ.
ಶಾಲೆಯ ಹೆಸರು ಹೇಳಿದೆ.
‘‘ಯಾವ ಕ್ಲಾಸು “ ಅವನು ಕೇಳಿದ.
‘‘ಎರಡನೆಯ ಕ್ಲಾಸು” ನಾನೆಂದೆ.
‘‘ಎಂಥದು ಎರಡನೆಯ ಕ್ಲಾಸಾ ಇಲ್ಲಿಯ ವರೆಗೆ ಯಾವ ಬೂದಿ ಹೊಂಡದಲ್ಲಿ ಇದ್ದೆ’’ ಎಂದ.  ಮಲೆಯಾಳದಲ್ಲಿ ಬೂದಿ ಹೊಂಡಕ್ಕೆ  ‘ವೆಣ್ಣೂರ್ಕುಂಡ್’ ಎನ್ನುತ್ತಾರೆ.
ಇದು ತುಂಬಾ ವಿಪರೀತವೆನಿಸಿತು. ಈತನಿಗೆ ಬಹುಶಃ ತಲೆ ನೆಟ್ಟಗಿಲ್ಲವೆಂದುಕೊಂಡೆ.
‘‘ಮೊದಲು ಎಲ್ಲಿದ್ದೆ’’ ಅವನು ಕೇಳಿದ.
ಮಂಜೇಶ್ವರದಲ್ಲಿ” ಎಂದೆ.
‘‘ಅಲ್ಲಿಂದ ಇಲ್ಲಿಗೆ ಯಾಕೆ ಬಂದೆ”
ಅದು ನವಂಬರ ತಿಂಗಳ ಮೊದಲ ವಾರ. ಇಡೀ ಭಾಗವತ ಇವನಿಗೇಕೆ ಎಂದುಕೊಂಡು, “ಟ್ರಾನ್ಸ್ಫರ್ ಆಯ್ತು’’ ಎಂದೆ.
‘‘ಟ್ರಾನ್ಸ್ಫರಾ ಅದೆಂಥದು”
ಸ್ವಲ್ಪ ವಿವರಿಸಿ ಹೇಳಿದೆ. ಅವನು ಕುಳಿತಲ್ಲಿಂತ ತಟ್ಟನೆ ಎದ್ದು ಬಂದು, ನನ್ನ  ಕೈ ಹಿಡಿದುಕೊಂಡು ಕ್ಷಮೆ ಯಾಚಿಸತೊಡಗಿದ.
‘‘ನನಗೆ ನೀವು ಮೇಸ್ಟ್ರು  ಅಂತ ಗೊತ್ತಾಗಲಿಲ್ಲ. ಸ್ಟೂಡೆಂಟ್ ಅಂತ ಭಾವಿಸಿದೆ’’ ಎಂದು ಪುನಃ ಪುನಃ ಕ್ಷಮೆ ಯಾಚಿಸಿದ.
ಆ ಮೇಲೆ ಆತ ನನ್ನನ್ನು  ಕಂಡಾಗಲೆಲ್ಲಾ ಎದ್ದು ಬಂದು ಪ್ರೀತಿಯಿಂದ ಮಾತಾಡಿಸುತ್ತಿದ್ದ.  ಒಂದು ತಿಂಗಳ ನಂತರ ನಾನು ನಾಲ್ಕನೆಯ ಶಾಲೆಗೆ ರವಾನೆಯಾದೆ. ಆದರೆ ನಾನು ವಾರಕ್ಕೊಮ್ಮೆ  ಬಸ್ಸಿನಲ್ಲಿ  ಪ್ರಯಾಣ ಮಾಡುತ್ತಿದ್ದುದು ಅದೇ ದಾರಿಯಲ್ಲಾಗಿತ್ತು.  ಜನವರಿ ಬಂದೊಡನೆ ಬಸ್ಸಿನಲ್ಲಿ ನನ್ನ ತಲೆ ಕಂಡೊಡನೆ ಓಡಿ ಬಂದು ಕ್ಯಾಲೆಂಡರ್ ಕೊಟ್ಟು ಹೋದ.
 
ನಾಲ್ಕನೆಯ ಊರಿನಲ್ಲಿ ನಾನು  ಸುಮಾರು ನಾಲ್ಕು  ವರ್ಷ ಇದ್ದೆ. ಅದನ್ನು  ನನ್ನ ಬದುಕಿನ ಮತ್ತೊಂದು ಯಾತನಾ ಪರ್ವ ಎನ್ನಬಹುದು. ಆದರೆ ಆರಂಭದಲ್ಲಿ  ಅದು ತಕ್ಕ ಮಟ್ಟಿಗೆ ಸಮಾಧಾನಕರವಾಗಿಯೇ ಇತ್ತು.
ಅಲ್ಲಿ ನಾನು ದಿನಾ ಬೆಳಿಗ್ಗೆ ತಿಂಡಿ ತಿನ್ನಲು ಹೋಗುತ್ತಿದ್ದ  ಹೋಟೆಲಿನಲ್ಲಿ  ರಾಮಕೃಷ್ಣ ‘‘ನಿಮಗೆಂಥದು ಮಾಸ್ಟ್ರೆ ಇಡ್ಲಿಯಾ, ದೋಸೆಯಾ” ಎಂದು ಕೇಳುತ್ತಿದ್ದ. ‘‘ಯಾರು, ಯಾರು ಮಾಸ್ಟ್ರು ‘‘ಎಂದು ಅಲ್ಲಿ ಕುಳಿತಿದ್ದವರು ಅತ್ತಿತ್ತ  ನೋಡಿ, ನಾನು ಮಾಸ್ಟ್ರು ಎಂದು ತಿಳಿದ ಮೇಲೆ, ‘‘ಏನು, ಇವರು ಮಾಸ್ಟ್ರಾ” ಎಂದು ಕೇಳತೊಡಗಿದರು. ಇದು ನನಗೆ ತುಂಬಾ ಮುಜುಗರವುಂಟುಮಾಡತೊಡಗಿತು. ಮೂರನೆಯ ದಿನ ನಾನು ರಾಮಕೃಷ್ಣನೊಡನೆ ಗುಟ್ಟಾಗಿ, ‘‘ಇಡ್ಲಿಯಾ ದೋಸೆಯಾ ಅಂತ ಕೇಳಿದರೆ ಸಾಕು, ಮಾಸ್ಟ್ರೆ ಅಂತ ಕರೆದು ಕೇಳುವುದು ಬೇಡ’’ ಎಂದು ಹೇಳಿದೆ.
ಶಾಲೆಯ ಒಬ್ಬಿಬ್ಬರು ಮೇಸ್ಟ್ರುಗಳು ನನಗೆ ‘ಕುಳ್ಳ ಮೇಸ್ಟ್ರು ‘ ಎಂದು ಹೆಸರಿರಿಸಿದರು. ನನಗೆ ತುಂಬಾ ಸಂತೋಷವಾದುದು ಎರಡು ವರ್ಷದ ಬಳಿಕ ‘‘ಯಾರು ಕುಳ್ಳ ‘‘ ಎಂದು ಅವರೊಡನೆ ಕೇಳುವಷ್ಟು ಎತ್ತರವಾದಾಗ. ನನ್ನ ತಂದೆ ತಾಯಿ ಇಬ್ಬರಿಗಿಂತಲೂ ನಾನು ಎತ್ತರವಾದೆ. ಬಹುಶಃ ನಾನು ನನ್ನ ಅಜ್ಜನಿಗೆ ಋುಣಿಯಾಗಿರಬೇಕು. ‘ನನ್ನದು’ ಎನ್ನುವುದು ನಿಜವಾಗಿ ಏನು ನಮ್ಮ ಬದುಕಿನಲ್ಲಿ ಎಲ್ಲವೂ ಯಾರ್ಯಾರಿಂದಲೋ ಬಂದದ್ದು ಅಲ್ಲವೆ
 
54
ಬದಿಯಡ್ಕ.
ಹೈಸ್ಕೂಲಿನಂತಿರುವ ದೊಡ್ಡ  ಹಯರ್ ಎಲಿಮೆಂಟರಿ ಶಾಲೆ. ಅರ್ಧ ಕಿಲೋಮೀಟರು ದೂರದಲ್ಲಿ ನವಜೀವನ ಹೈಸ್ಕೂಲು.  ಆ ಕಾಲದಲ್ಲಿ ಇಡೀ ತಾಲೂಕಿನಲ್ಲಿದ್ದುದು  ನಾಲ್ಕೈದು  ಹೈಸ್ಕೂಲುಗಳು. ಆದ್ದರಿಂದ ಇಂದಿನ ಹೈಸ್ಕೂಲುಗಳಂತೆ ಅಂದಿನ ಹಯರ್ ಎಲಿಮೆಂಟರಿ  ಶಾಲೆಗಳು ಕಾಣಿಸಿದರೆ ಆಶ್ಚರ್ಯವಿಲ್ಲ.  ಮೂರನೆಯ ಶಾಲೆಯಿಂದ ಅದೇ ಮಾರ್ಗವಾಗಿ ಸುಮಾರು ಎಂಟು ಮೈಲು ಮುಂದಕ್ಕೆ,  ಈ ಶಾಲೆಗೆ   ಆಗ ಸುಮಾರು ಮುಕ್ಕಾಲು ಗಂಟೆಯ ಬಸ್  ಪ್ರಯಾಣ. ಮನೆಯಿಂದ ಮೂರು ಕಿಲೊಮೀಟರ್ ನಡೆದು ಬಸ್ ಹಿಡಿಯಬೇಕು. ಈಗಲಾದರೆ ಅದಕ್ಕಿಂತಲೂ ಹೆಚ್ಚಿನ ದೂರದ ಊರುಗಳಿಗೆ ದಿನಾ ಶಿಕ್ಷಕರು, ಬ್ಯಾಂಕ್ ಕಚೇರಿ ನೌಕರರು  ಹೋಗಿ ಬರುತ್ತಾರೆ.  ಆದರೆ  ಆ ಕಾಲದಲ್ಲಿ   ಮನೆಯಿಂದ ಏಳೆಂಟು ಮೈಲಿ ದೂರವಿದ್ದ  ಊರಿನಲ್ಲಿ   ಕೆಲಸ ಸಿಕ್ಕರೆ ಅಲ್ಲೇ ಉಳಕೊಳ್ಳಬೇಕಾಗಿತ್ತು.
ಎಲ್ಲಾ ಊರಗಳಲ್ಲಿರುವಂತೆಯೇ  ಆ ಊರಿನಲ್ಲಿಯೂ ಶಿಕ್ಷಕನಿಗೆ ಉಳಕೊಳ್ಳಲು ಎಲ್ಲೂ  ಅಂಗೈಯಗಲ ಸೂರು ಇರಲಿಲ್ಲ.   ಮೊದಲ ಎರಡು ಊರುಗಳಲ್ಲಿಯೂ ರಾತ್ರಿ ಮಲಗುತ್ತಿದ್ದುದು ನಾನು ಊಟ ಮಾಡುತ್ತಿದ್ದ ಹೋಟೆಲಿನ ಊಟದ ಮೇಜಿನ ಮೇಲೆ.  ಮೂರನೆಯ ಊರಿನಲ್ಲಿರುವಾಗ ಮಾತ್ರ ಸಾಯಂಕಾಲ  ಏಳು  ಗಂಟೆಯಿಂದ ಬೆಳಿಗ್ಗೆ ಐದು ಗಂಟೆಯ ವರೆಗೆ ಮನೆಯಲ್ಲಿರಲು ಸಾಧ್ಯವಾಗಿತ್ತು.  ‘‘ಸದ್ಯಕ್ಕೆ ನಮ್ಮ ಒಟ್ಟಿಗೆ ಇರಿ.  ಆಮೇಲೆ ನೋಡುವ’’ ಎಂದು ಹೆಡ್ಮಾಸ್ಟರ್ ಮಹಾಶಯ ಹೇಳಿದ್ದರಿಂದ ಆತ  ನನ್ನ ಕಣ್ಣಿಗೆ ಇನ್ನಷ್ಟು  ಸಂದರನಾಗಿ ಕಾಣಿಸಿದ.  ಆ ಶಾಲೆಗೆ ಮೂರು ಕಟ್ಟಡಗಳಿದ್ದುವು. ರಸ್ತೆಯ ಈ ಕಡೆ ದೊಡ್ಡ ಕಟ್ಟಡ; ರಸ್ತೆಯ ಆ ಕಡೆ ಎರಡು ಸ್ವಲ್ಪ ಸಣ್ಣ ಗಾತ್ರದ ಕಟ್ಟಡಗಳು. ಮೂರೂ ಡಿಸ್ಟ್ರಿಕ್ಟ್ ಬೋರ್ಡಿನ ಬಾಡಿಗೆಯ ಕಟ್ಟಡಗಳು. ಆದರಲ್ಲಿ ಒಂದು ಕಟ್ಟಡಕ್ಕೆ ಹೊಂದಿಕೊಂಡಂತೆ ಇದ್ದ  ಒಂದು ಚಿಕ್ಕ ಕೋಣೆಯಲ್ಲಿ  ಹೆಡ್ಮಾಸ್ಟರ್ ಮತ್ತು ಇನ್ನೊಬ್ಬರು ಅಧ್ಯಾಪಕರು ವಾಸವಾಗಿದ್ದರು. ರಾತ್ರಿ ಮಲಗಲು ಶಾಲೆಯ ಕೋಣೆಗಳಿದ್ದುವು. ಕೋಣೆಗಳಲ್ಲಿ ಬೆಂಚುಗಳಿದ್ದುವು. ಹಿಂದಿನ ಎರಡು ಊರುಗಳಲ್ಲಿ ಹೋಟೆಲು ಬೆಂಚು, ಇಲ್ಲಿ ಶಾಲೆಯ ಬೆಂಚು.  ಊಟಕ್ಕೆ ಹತ್ತಿರವೇ ಹೋಟೆಲು ಇತ್ತು.  ಊಟಕ್ಕೆ  ನಲ್ವತ್ತು ಪೈಸೆ. ಇಡ್ಲಿಗೆ ಹತ್ತು ಪೈಸೆ. ಚಹಕ್ಕೆ ಕೂಡ ಹತ್ತು ಪೈಸೆ. ತಿಂಗಳ ಸಂಬಳ ನಲ್ವತ್ತೊಂಬತ್ತು ರುಪಾಯಿ. ಆದರೆ ತಿಂಗಳ ಕೊನೆಗೆ ಕಷ್ಟಪಟ್ಟು  ಐದು ರುಪಾಯಿ ಉಳಿಸಿದರೆ, ಅದನ್ನು  ಮನೆಗೆ ಕೊಡುವುದೇ ಒಂದು ಷರ್ಟು ಹೊಲಿಸಿಕೊಳ್ಳವುದೇ ಎಂಬ ಸಂದಿಗ್ಧ.
ಅದು ಜಾತಿ ರಾಜಕೀಯಕ್ಕೆ ಪ್ರಸಿದ್ಧವಾದ ಊರು. ಹೆಡ್ಮಾಸ್ಟರ್ ಊರಿನ ಆಢ್ಯ ಮಹನೀಯರುಗಳೊಡನೆ ಸೌಹಾರ್ದದಿಂದ ನಡೆದುಕೊಳ್ಳಬೇಕಾದ್ದು ಮುಖ್ಯ.  ಹೆಡ್ಮಾಸ್ಟರ್ ಅಲ್ಲಿಗೆ ಬಂದ ಎರಡೇ ವರ್ಷಗಳಲ್ಲಿ  ಸಮರ್ಥನೆಂದು ಹೆಸರು ಮಾಡಿದ್ದ.  ಡಿಸ್ಟ್ರಿಕ್ಟ್   ಬೋರ್ಡಿನ  ಚೇರ್ಮ್ಯಾನ್ಗೆ ಯಾವುದೋ ರೀತಿಯಲ್ಲಿ, ಬಹುಶಃ ಅರೆಯರೆಯಾಗಿ ಜಾತೀಯವಾಗಿ,  ಹತ್ತಿರದವನು, ಆದ್ದರಿಂದಲೇ ಇಷ್ಟು  ಚಿಕ್ಕ ವಯಸ್ಸಿನಲ್ಲಿ  ಹೆಡ್ಮಾಸ್ಟರ್ ಹುದ್ದೆ  ಸಿಕ್ಕಿದೆ ಎಂಬ ಸುದ್ದಿ  ಕೂಡ  ಇತ್ತು. ಆ ಕಾಲದಲ್ಲಿ   ಎಸ್ಸೆಸ್ಸೆಲ್ಸಿ ಮಾಡಿ ಎರಡು ವರ್ಷಗಳ ಶಿಕ್ಷಕ ತರಬೇತಿ ಪಡೆದವರು  ಮತ್ತು  ಎಂಟನೆಯ ತರಗತಿ  ಮುಗಿಸಿ ಎರಡು ವರ್ಷಗಳ ಶಿಕ್ಷಕ ತರಬೇತಿ ಪಡೆದವರು ಎಂದು ಎರಡು ವಿಧ. ಒಂದು ಮೇಲಿನವರು, ಇನ್ನೊಂದು ಕೆಳಗಿನವರು. ಮೇಲಿನವರ ಪೈಕಿ ಯಾರು ಸೀನಿಯರೋ ಅವನು ಮುಖ್ಯೋಪಾಧ್ಯಾಯನಾಬೇಕು. ಆದರೆ ಈ ಸುಂದರ ತರುಣನ ವಿಚಾರದಲ್ಲಿ ಹಾಗಾಗಿರಲಿಲ್ಲ. ಅದಕ್ಕೆ ಕಾರಣ ತನ್ನ ಎಬಿಲಿಟಿ ಎಂದು ಆತ ಹೇಳುತ್ತಿದ್ದರೆ ಇತರ ಅಧ್ಯಾಪಕರು ಹೌದು, ಹೌದು ಎನ್ನಬೇಕಾಗಿತ್ತು.  ಅಷ್ಟೊಂದು ಆತ್ಮಪ್ರಶಂಸೆ ಮಾಡಿಕೊಳ್ಳಲು ಸಾಧ್ಯ ಎಂದು ನನಗೆ ತಿಳಿದದ್ದು  ಈ ಸಮರ್ಥ ಹೆಡ್ಮಾಸ್ಟರನ್ನ ಕಂಡ ಬಳಿಕವೇ. ಹೆಡ್ಮಾಸ್ಟರನಿಗೆ ಅಂಟಿಕೊಂಡಿರುತ್ತಿದ್ದ ಮೂವರು  ಅಧ್ಯಾಪಕರು ಯಾವಾಗಲೂ ಆತನನ್ನು  ಇಂದ್ರ ಚಂದ್ರ ಎಂದು ಹೊಗಳುತ್ತಾ ಇದ್ದರು. ಆತನಲ್ಲಿ ಇಲ್ಲದ ಸದ್ಗುಣಗಳನ್ನು ಹುಡುಕಿ ಹೊಗಳಬೇಕಾಗಿತ್ತು  ಅಗತ್ಯಕ್ಕಿಂತ  ಹೆಚ್ಚು ಬಾರಿ ‘ಹೆಡ್ಮಾಸ್ಟ್ರೆ’  ಎಂದು ಸಂಬೋಧಿಸುತ್ತಾ ತಲೆ ತಗ್ಗಿಸಿ ವಿನಯವನ್ನು  ಪ್ರದರ್ಶಿಸಬೇಕಾಗಿತ್ತು.
 
ಯಾವತ್ತೋ  ಒಂದು ದಿನ, ವಿನಾಕಾರಣ  ಹೆಡ್ಮಾಸ್ಟರ್ ಸಾಹೇಬ ನನ್ನ ಮೇಲೆ ಕೆಂಡ ಕಾರಿದ. ಮುಖ್ಯವಾಗಿ, ಆತ ಒಪ್ಪಿಸುತ್ತಿದ್ದ ಖಾಸಗಿ ಚಾಕರಿಯನ್ನು ನಾನು ಒಪ್ಪಿಕೊಳ್ಳದಿದ್ದುದು ಆತನ ಸಿಟ್ಟಿಗೆ ಕಾರಣವಾಗಿದ್ದಿರಬೇಕು ಎಂದು ತೋರುತ್ತದೆ.
ಒಂದು ಬಾರಿ ಶಾಲೆಗೆ ಬೇಕಾದ ಸ್ಟೇಷನರಿ ಸಾಮಗ್ರಿಗಳನ್ನು ತರಲು ನನ್ನನ್ನು ಮಂಗಳೂರಿಗೆ ಕಳಿಸಿದ. ಅಲ್ಲಿಂದ ಹೊರಡಾಗ ಕೈಯಲ್ಲಿ ಹಣವಿಲ್ಲದೆ  ಸಾಕಷ್ಟು ಭಾರವಿದ್ದ  ಕಟ್ಟನ್ನು  ಹಂಪನ್ಕಟ್ಟೆಯಿಂದ  ಮಂಗಳೂರು  ಸ್ಟೇಷನ್ ವರೆಗೆ  ನಾನೇ  ತಲೆಯಲ್ಲಿ ಹೊರಬೇಕಾದ ಪರಿಸ್ಥಿತಿಯುಂಟಾಗಿತ್ತು.  ಟ್ರೈನಿನಲ್ಲಿ  ಒಬ್ಬ ಹಣ್ಣಿನ ವ್ಯಾಪಾರಿ ಸಲಿಂಗ ಕಾಮಾಸಕ್ತಿಯಿಂದ ಸ್ನೇಹ ಸಂಪಾದಿಸಲು ಪ್ರಯತ್ನಿಸಿದ.  ಇವತ್ತು ಕುಂಬಳೆಯಲ್ಲಿ  ಉಳಿದು ನಾಳೆ ಹೋಗಬಹುದು ಎಂದು ನಾನಾ ಪರಿಯಲ್ಲಿ  ಕೇಳಿಕೊಂಡ.
ಕುಂಬಳೆಯಲ್ಲಿ ಪುನಃ ರೈಲ್ವೇ ಸ್ಟೇಷನಿನಿಂದ ಪೋರ್ಟರುಗಳ ಅವಹೇಳನ  ಕೇಳಿಸಿಕೊಳ್ಳುತ್ತಾ, ಸಲಿಂಗ ಕಾಮಿಯನ್ನು ತಿರಸ್ಕರಿಸಿದ್ದಕ್ಕೆ ಅವನಿಂದಲೂ ಕೆಟ್ಟ ಮಾತು ಕೇಳಿಸಿಕೊಳ್ಳುತ್ತಾ   ಕತ್ತು ನೋಯಿಸಿಕೊಳ್ಳುತ್ತಾ  ಗರ್ವದಿಂದ ಪುನಃ ಬಸ್ಸಿನ ವರೆಗೆ ಪುಸ್ತಕಗಳ  ಕಟ್ಟನ್ನು  ಹೊತ್ತೆ.  ಬಸ್ ಸ್ಟಾಂಡು ತಲಪಿದಾಗ  ಅದೇ ತಾನೆ ಹೊರಟು ನಿಂತಿದ್ದ ಕೊನೆಯ ಬಸ್ಸಿನಲ್ಲಿ  ‘‘ಸೀಟಿಲ್ಲ’’ ಎಂದು ಕಂಡಕ್ಟರ್ ಹೇಳಿದಾಗ ಅಸಹಾಯಕತೆಯಿಂದ ನನ್ನ  ಕಣ್ಣಲ್ಲಿ ನೀರುಕ್ಕಿತು. ಅದನ್ನು ಕಂಡು ದಯಾಳುವಾದ ಡ್ರೈವರ್ ಅಡ್ಯಂತಾಯ ಬಳಿಗೆ ಕರೆದು ಬಸ್ ಹತ್ತಿಸಿಕೊಂಡ. ಟಿಕೆಟು ತೆಗೆಯಲು ಬೇಕಾದ ಆರೂವರೆ ಆಣೆಗಳನ್ನು ಹೇಗೋ ಉಳಿಸಿಕೊಂಡಿದ್ದೆ. ಬದಿಯಡ್ಕ ಬಸ್ ಸ್ಟಾಂಡ್ ತಲಪಿದ ಮೇಲೆ ಕೂಡ ಬಸ್ಸಿನಿಂದಿಳಿಸಿ ಶಾಲೆಯ ವರೆಗೆ  ಕತ್ತು  ನೋಯುತ್ತಿದ್ದರೂ  ಹೊತ್ತು ತಂದಿದ್ದೆ. ಅದರಿಂದಾಗಿ, ಎರಡು-ಮೂರು ದಿನ ಜ್ವರ ಬಂದು ಮಲಗಿದೆ. ಜ್ವರದ ಇನ್ನು ಇಂಥದನ್ನೆಲ್ಲಾ ಒಪ್ಪಿಕೊಳ್ಳುವುದಿಲ್ಲ ಎಂದು ಅವತ್ತೇ  ನಿರ್ಧರಿಸಿದ್ದೆ. ಆದಷ್ಟು  ಹೆಡ್ಮಾಸ್ಟರ್ ಮಹಾಶಯನಿಂದ  ದೂರವಿರತೊಡಗಿದೆ.  ನನಗೆ ಗೊತ್ತಿದ್ದದ್ದು ನನ್ನ  ಅಧ್ಯಾಪಕ ಕೆಲಸವನ್ನು ಅಚ್ಚುಕಟ್ಟಾಗಿ ನಿರ್ವಹಿಸುವುದು ಮಾತ್ರ. ಹೆಡ್ಮಾಸ್ಟರನ್ನು  ಓಲೈಸುವ ವಿಧಾನ ನನಗೆ ತಿಳಿದಿರಲೂ ಇಲ್ಲ. ತಿಳಿದಿದ್ದರೆ, ಹಾಗೆ ಮಾಡುವುದು ನನ್ನಿಂದ ಸಾಧ್ಯವೂ ಇರಲಿಲ್ಲ.
ಸರಿ,  ಆರಂಭವಾಯಿತು ಮೆಮೊ ರವಾನೆ. ‘ಕೆಲಸ ಸರಿಯಾಗಿ ಮಾಡುತ್ತಿಲ್ಲ, ಪಾಠೇತರ ಚಟುವಟಿಕೆಗಳಲ್ಲಿ  ಸಹಕರಿಸುತ್ತಿಲ್ಲ ‘ಇತ್ಯಾದಿ ಏನೇನೋ ಆಪಾದನೆಗಳು. ಕೆಲಸದಿಂದ ‘ಯಾಕೆ ವಜಾ ಮಾಡಬಾರದು’ ಎಂಬುದಕ್ಕೆ  ವಿವರಣೆ ಕೊಡಿ ಇತ್ಯಾದಿ. ಇದೆಲ್ಲಾ ಏನು ಎಂದು ನಾನು ಒಬ್ಬಿಬ್ಬರು ಹಿರಿಯ ಆಧ್ಯಾಪಕರೊಡನೆ ವಿಚಾರಿಸಿದೆ. ಎಲ್ಲರೂ ನನ್ನ ಮೇಲೆ ಅನುಕಂಪ ತೋರಿಸುವವರೇ. ಆದರೆ ನನ್ನ ಪರವಾಗಿ ಒಂದೇ  ಒಂದು  ಶಬ್ದ ಮಾತಾಡುವ ಧೈರ್ಯ ಯಾರಿಗೂ ಇರಲಿಲ್ಲ. ಡಿಸ್ಟ್ರಿಕ್ಟ್  ಬೋರ್ಡ್ ಕಚೇರಿಯಲ್ಲಿ  ಅವರಿಗೆ ಬೇಕಾದವರು ಇದ್ದಾರೆ, ‘‘ಅವರಿಗೆ ಹೆಡ್ಮಾಸ್ಟರ್ ಪೋಸ್ಟ್ ಸಿಕ್ಕಿದ್ದೂ ಹಾಗೆಯೇ. ಆದ್ದರಿಂದ ಅವರನ್ನು ಎದುರು ಹಾಕಿಕೊಂಡರೆ ಕಷ್ಟ’’  ಎಂಬುದು ಅವರ ಅಭಿಪ್ರಾಯವಾಗಿತ್ತು. ಯಾರೋ ಒಬ್ಬರು ತುಸು ಧೈರ್ಯ ಮಾಡಿ, ಸಮಸ್ಯೆ ಏನು  ಎಂದು  ಆತನೊಡನೆ  ವಿಚಾರಿಸಿದಾಗ, ‘‘ಅವನು ದೊಡ್ಡ ಜನದ ಹಾಗೆ ಮಾಡುತ್ತಾನೆ. ಅವನಿಗೆ ಬುದ್ಧಿ ಕಲಿಸಬೇಕು’’ ಎಂದು ಹೇಳಿದ ಸುಂದರ ಹೆಡ್ಮಾಸ್ತರ್. ನಿಜ. ನನಗೆ ಸತ್ಯದ ನೇರ ಮಾತಿನ ಹೊರತು ಬೇರೆ ಮಾತು ಆಡಲು ಗೊತ್ತೇ ಇರಲಿಲ್ಲ.  ‘‘ಪ್ರೊಬೇಷನ್ ಅವಧಿ ಪೂರ್ತಿಯಾಗಿರದ ಆಧ್ಯಾಪಕನ ಮೇಲೆ ಏನಾದರೂ ಅಪಾದನೆ ಮಾಡಿ ಆತನನ್ನು ಕೆಲಸದಿಂದ ವಜಾ ಮಾಡಿಸಲಿಕ್ಕೂ ಸಾಧ್ಯವಿದೆ. ಮೇಲಾಫೀಸಿನಲ್ಲಿ ಆತ ಹೇಳಿದಂತೆ ಕೇಳುವವರೂ ಇದ್ದಾರೆ’’ ಎಂದು ಇತರ ಮೇಸ್ಟ್ರುಗಳು ಹೇಳತೊಡಗಿದಾಗ ನನಗೆ ದಿಕ್ಕು ತೋಚದಂತಾಯಿತು.
ನಾನು ವಾರಕ್ಕೊಮ್ಮೆ ಅಥವಾ ಎರಡು ವಾರಕ್ಕೊಮ್ಮೆ ಮನೆಗೆ ಹೋಗುತ್ತಿದ್ದೆ. ಕೂಡ್ಲಿಗೆ ಕಾಸರಗೋಡಿಗಾಗಿಯೇ ಹೋಗ್ಬೇಕಾಗಿತ್ತು. ನನ್ನೊಡನೆ ಹೆಡ್ಮಾಸ್ತರನ ಊರು ಕೂಡ ಕಾಸರಗೋಡು. ಆದ್ದರಿಂದ ಏನೋ ಎತ್ತಿಕೊಂಡು ಬರುವ ಕೆಲಸ ನನಗೆ ಒಪ್ಪಿಸುತ್ತಿದ್ದ. ನನಗೆ ಅದು ತೀರಾ ಇಷ್ಟವಿಲ್ಲದ ಕೆಲಸ. ಒಮ್ಮೆ ನಾನು ತಂದೊಪ್ಪಿಸಿದ ಒಂದು ಬೀಗದ ಕೈ ಗೊಂಚಲನ್ನು ನಾನು ಕೊಟ್ಟೇ ಇಲ್ಲ ಎಂದ. ನನಗೆ ತಟ್ಟನೆ ಸಿಟ್ಟು ಬಂತು. “ಏನು ಕುಡಿದಿದ್ದೀರಾ” ಎಂದೆ. ಅಲ್ಲೇ ಬೇರೆ ಇಬ್ಬರು ಅಧ್ಯಾಪಕರೂ ಇದ್ದರು. ಅವರೆಲ್ಲರಿಗೆ ಎಷ್ಟು ಶಾಕ್ ಆಯಿತೆಂದರೆ, ಹೆಡ್ಮಾಸ್ತರ್ ಸಹಿತ ಮೂವರೂ ಸ್ಥಬ್ದರಾದರು. ಮರುದಿನ ಆ ಇಬ್ಬರು ಉಪಾಧ್ಯಾಯರು, “ನೀವು ಹೆಡ್ಮಾಸ್ತರಿಗೆ ಹಾಗೆ ಹೇಳುವುದಾ’’ ಎಂದು ಕೇಳಿದರು. ನನ್ನ ಉದ್ಯೋಗ ಹೋದ ಹಾಗೆಯೇ ಎಂಬಂತೆ ಮಾತಾಡಿದರು. ವಾಸ್ತವದಲ್ಲಿ, ನನ್ನ ಮಾತು ನಿಜಕ್ಕೂ ತಪ್ಪೇ.  ಆದರೆ ಸುಳ್ಳು ಆಪಾದನೆ ಕೇಳಿದ ಅನುಭವ ಇಲ್ಲದ ನನಗೆ ಅಂಥ ಆಪಾದನೆಗೆ ಹೇಗೆ ಪ್ರತಿಕ್ರಿಯಿಸಬೇಕು ಎಂದು ಕೂಡ ಗೊತ್ತಿರಲಿಲ್ಲ. ಆದರೆ ಹೆದರಿಕೆಯೆಂಬುದು ಕೂಡ ಗೊತ್ತಿಲ್ಲದ ನನಗೆ ಮುಂದೆ ಏನಾಗುತ್ತದೆ ಎಂದು ಕೂಡ ಗೊತ್ತಿಲ್ಲದೆ ಸುಮ್ಮನೆ ಇದ್ದೆ. ಕ್ಷಮೆ ಕೇಳಿ ಕೂಡ ನನಗೆ ಗೊತ್ತಿರಲಿಲ್ಲ.
ಆಶ್ಚರ್ಯದ ಸಂಗತಿಯೆಂದರೆ, ಹೆಡ್ಮಾಸ್ತರ್ ಸುಮ್ಮನಿದ್ದುಬಿಟ್ಟಿದ್ದ. ನಗರದಲ್ಲಿ ಹುಟ್ಟಿಬೆಳೆದ ಆತ ನಾನೊಬ್ಬ ಹಳ್ಳಿಯ ಗಮಾರ ಎಂದುಕೊಂಡಿರಬಹುದು. ಒಳ್ಳೆಯದೇ ಆಯಿತು.
 
ಏನೇನೋ ಚಾಕರಿ ಮಾಡಹೇಳಿದರೆ ಅದು ನನ್ನ ಕೆಲಸ ಅಲ್ಲ ಎಂದು ಹೇಳುವುದು ನಮ್ಮ ದೇಶದ ಸಂಸ್ಕೃತಿ ಅಲ್ಲವೊ ಏನೊ. ಕೆಲವು ಗುಮಾಸ್ತರು ಅವರ ಮೇಲಧಿಕಾರಿಗಳ ಮನೆ ಚಾಕರಿ ಮಾಡುವುದನ್ನು ನಾವು ಕಾಣುತ್ತೇವೆ. ಬದಿಯಡ್ಕದಲ್ಲಿ ಆಗಾಗ  ಬೇರೆ  ಬೇರೆ ಮನೆಗಳಿಗೆ ಹೋಗಿ  ಸಬ್  ಇನ್ಸ್ಪೆಕ್ಟರಿಗೆ  ಉಪ್ಪಿನಕಾಯಿ ತರುವ  ಒಬ್ಬ  ಪೊಲೀಸ್  ಪೇದೆಯಿದ್ದ. ಅದೇ ಅವನ ಮುಖ್ಯ ಕೆಲಸವಾಗಿತ್ತು.  ಅಧ್ಯಾಪಕರೆಂದರೆ ತಮ್ಮ ಮಕ್ಕಳ ಚಾಕರಿಗೆ ಸರಕಾರದಿಂದ ನೇಮಿಸಲ್ಪಟ್ಟವರು ಎಂದು ಭಾವಿಸುವ ಸೊಕ್ಕಿದ ಶ್ರೀಮಂತರಿಗೂ ಕೊರತೆಯಿರಲಿಲ್ಲ.  ಒಮ್ಮೆ  ಒಬ್ಬ  ಶ್ರೀಮಂತನ ಚೇಲ  ನನ್ನನ್ನು ರಸ್ತೆಯಲ್ಲಿ ನಿಲ್ಲಿಸಿ, ‘‘ನಮ್ಮ ಧನಿಗಳ ಮಗಳ ಚಪ್ಪಲು ಎಲ್ಲಿಟ್ಟಿದ್ದೀರಿ” ಎಂದು ಕೇಳಿದ. ಆರೋ ಏಳೋ ವರ್ಷದ ಮಗು. ಅಂತ ಮಕ್ಕಳು ಸಾಯಂಕಾಲ ಮನೆಗೆ ಹೋಗುವಾಗ ಏನನ್ನಾದರೂ   ಶಾಲೆಯಲ್ಲಿ  ಮರೆತು ಹೋಗುವುದು ಅಪರೂಪವೇನಲ್ಲ.  ನನಗೆ  ರೇಗಿದರೂ ತಾಳ್ಮೆಯಿಂದ, ‘‘ಹೋಗಿ ಕ್ಲಾಸ್ ರೂಮಿನಲ್ಲಿ    ಹುಡುಕಿ. ಎಲ್ಲಿಯಾದರೂ ಇರ್ತದೆ’’ ಎಂದೆ. ಮರುದಿನ ಹೆಡ್ಸಾಹೇಬ,  ‘‘ನೀವು ಹಾಗೆ ಹೇಳುವುದಾ  ಆ ಹುಡುಗಿಯ ತಂದೆ ನಮ್ಮ ಸ್ಕೂಲು ಬೆಟರ್ಮೆಂಟ್ ಕಮಿಟಿಯ ಚೇರ್ಮ್ಯಾನ್’’ ಎಂದ. ‘‘ಅದಕ್ಕೂ  ನನಗೂ ಏನು ಸಂಬಂಧ” ನಾನು ಕೇಳಿದೆ.  ಭಾರತದಲ್ಲಿ  ತನ್ನ ಮೇಲಿನವನ ಮುಂದೆ ಈ ರೀತಿ ಮಾತಾಡಬಾರದು ಎಂದು ನನಗೆ ಯಾತ್ತೂ ತಿಳಿಯಲಿಲ್ಲ. ಆದರೆ  ಭಾರತೀಯರು ‘ಹಿಂದುಳಿದ ದೇಶಗಳು’ ಎಂದು ಹೇಳುವಂಥ ಆಫ್ರಿಕದ ದೇಶಗಳಲ್ಲಿ ನಾನು ಕಂಡಿದ್ದೇನೆ ಇಂಥ ಪ್ರತಿಕ್ರಿಯೆ ಸರಿಯಾದುದಾಗಿದ್ದರೆ, ನಿಮ್ಮ  ಮೇಲಿನ ಅಧಿಕಾರಿ ಅದನ್ನು ಮೆಚ್ಚಿಕೊಳ್ಳತ್ತಾನೆ. ಅವನೇ ‘ಕ್ಷಮಿಸಿ’ ಎನ್ನುತ್ತಾನೆ. ಮತ್ತೊಮ್ಮೆ  ಅವನು  ಅಂಥ ತಪ್ಪು ಮಾಡುವುದಿಲ್ಲ. ಮತ್ತು ಎಲ್ಲಕ್ಕಿಂತ ಮುಖ್ಯವಾಗಿ, ಹಗೆ ಸಾಧಿಸುವುದಿಲ್ಲ. ‘ಅಯ್ಯೊ ನನ್ನ ದೇಶವೆ!’ ಎಂದು ನನಗೆ ಹಲವು ಬಾರಿ ಅನಿಸಿದೆ.
 
55
ಇದೇ ಸಮಯದಲ್ಲಿ  ಶಿಕ್ಷಕ ತರಬೇತಿ ಶಾಲೆಯಲ್ಲಿ  ಪುಸ್ತಕ ಭಂಡಾರದಿಂದ ಪುಸ್ತಕಪ್ರೀತಿಯಲ್ಲಿ ನನ್ನ ಸ್ನೇಹಿತನಾಗಿದ್ದ  ಪದ್ಮನಾಭ  ಅಧ್ಯಾಪಕನಾಗಿ ನೇಮಕಗೊಂಡು ಅದೇ ಶಾಲೆಗೆ ಬಂದ. ವಯಸ್ಸಿನಲ್ಲಿ  ಹಿರಿಯವನಾಗಿದ್ದು  ಎತ್ತರದ ಆಜಾನುಬಾಹು, ಸಾತ್ವಿಕ ವ್ಯಕ್ತಿತ್ವದ ಪದ್ಮನಾಭ ನಾನು ಮೆಚ್ಚಿಕೊಂಡ ವ್ಯಕ್ತಿಗಳಲ್ಲೊಬ್ಬ.  ಕೆಲವೇ ದಿನಗಳಲ್ಲಿ  ಹೆಡ್ಸಾಹೇಬ ಮೌನವಾಗಿ ನನ್ನ ಮೇಲೆ ಕತ್ತಿ ಮಸೆಯುತ್ತಿದ್ದ  ವಿಚಾರ ಪದ್ಮನಾಭನಿಗೂ  ತಿಳಿಯಿತು. ಇಂಥ ವಿಚಾರದಲ್ಲೆಲ್ಲ ಪದ್ಮನಾಭ  ಸುಮ್ಮನಿರುವ ವ್ಯಕ್ತಿಯಲ್ಲ. ಆತ ಅಧ್ಯಾಪಕ ತರಬೇತಿಗೆ ಬರುವ ಮೊದಲು ಒಂದರಡು ವರ್ಷ ಪೊಲೀಸಾಗಿದ್ದುದು ಆತನ ವ್ಯಕ್ತಿತ್ವದ ಮೇಲೆ ಪ್ರಭಾವ ಬೀರಿರಬಹುದೆನಿಸುತ್ತದೆ. ಆದರೆ  ಆ ಉದ್ಯೋಗ ಆತನಿಗೆ ಒಗ್ಗದಿದ್ದುದರಿಂದಲೇ ಅದನ್ನು  ತೊರೆದು ಅಧ್ಯಾಪಕನಾಗಲು ತೀರ್ಮಾನಿಸಿದ್ದ. ಪದ್ಮನಾಭ ಹೆಡ್ಸಾಹೇಬನ ಬಳಿ ಹೋಗಿ ನನ್ನ ಬಗ್ಗೆ `ಅವರ ಅಪರಾಧಗಳೇನು ಎಂದು ಕೇಳಿದ. ‘‘ಅಂಥದೇನೂ ಇಲ್ಲ  ಅವರು ದೊಡ್ಡ ಜನದ ಹಾಗೆ ಮಾಡುತ್ತಾರೆ. ಅವರನ್ನು ಸ್ವಲ್ಪ  ಬಗ್ಗಿಸಬೇಕು ಅಷ್ಟೆ’’ ಎಂದ ಹೆಡ್ಸಾಹೇಬ. ‘‘ಆದರೆ ಅವರಿಂದ ಸಹಿಸಲು ಕಷ್ಟವಾದರೆ, ಅವರು ಬೇರೆ ಏನಾದರೂ ಮಾಡಿದರೆ ನಿಮಗೆ ತೊಂದರೆಯಾಗುವುದಿಲ್ಲವೆ’’ ಪದ್ಮನಾಭ ಕೇಳಿದ. ‘‘ಅವರು ನನಗೆ ಏನು ಮಾಡಲಿಕ್ಕೆ  ಸಾಧ್ಯ ‘‘ಹೆಡ್ಸಾಹೇಬ ಕೇಳಿದ. ‘‘ನನಗೆ ಗೊತ್ತಿಲ್ಲ.  ಅವರು ಚಿಕ್ಕ ಮಗುವೇನೂ ಅಲ್ಲವಲ್ಲ ಏನೋ ಹೇಳುತ್ತಿದ್ದರು, ಅವರಿಗೂ ಕೆಲವು ವಿಷಯಗಳು ಗೊತ್ತಂತೆ’’  ಎಂದ ಪದ್ಮನಾಭ.
 
ಹೆಡ್ಸಾಹೇಬ ತನ್ನ ಹುನ್ನಾರಗಳನ್ನು ನಿಲ್ಲಿಸಿದ. ನಾನು ಬದುಕಿದೆ ಎಂದು ನಿಟ್ಟುಸಿರುಬಿಟ್ಟೆ.  ತಾನು ಸಮಸ್ಯೆಯನ್ನು ಪರಿಹರಿಸಿದ್ದು ಹೇಗೆ ಎಂದು ಸ್ವಲ್ಪ ದಿನಗಳ ಬಳಿಕ ಪದ್ಮನಾಭ ಹೇಳಿದ. ಶಾಲೆಯಲ್ಲಿ ಯಾವುದೋ ಹಿಂದಿ ಪರೀಕ್ಷೆ ಪಾಸು ಮಾಡಿದ ಒಬ್ಬರು ಅಧ್ಯಾಪಕಿ ಇದ್ದಳು. ಸಾಯಂಕಾಲದ ಹೊತ್ತು ಶಾಲೆಯ ಆಫೕಸು ಕೋಣೆಯಲ್ಲಿ ಹೆಡ್ಸಾಹೇಬ  ಮತ್ತು  ಆಕೆ ಒಂದಷ್ಟು  ಹೊತ್ತು ಇರುತ್ತಿದ್ದರು. ತಾನು ಆಕೆಯಿಂದ ಹಿಂದಿ ಕಲಿಯುತ್ತಿರುವುದಾಗಿ ಹೆಡ್ಸಾಹೇಬ ಹೇಳುತ್ತಿದ್ದ. ಶಾಲೆಯ  ಆಫೀಸು ಕೋಣೆ  ಜನರು ಓಡಾಡುವ ದಾರಿಯ ಪಕ್ಕದಲ್ಲಿ ಇತ್ತು. ಗಡಿಯಾರವೆಂಬುದು ಅಪರೂಪದ ವಸ್ತುವಾಗಿದ್ದ ಆ ಕಾಲದಲ್ಲಿ ಶಾಲೆಯ ಆಫೀಸುಕೋಣೆಯಲ್ಲಿದ್ದ  ಗಡಿಯಾರವನ್ನು  ನೋಡಲು ಅಥವಾ ಅಲ್ಲಿದ್ದವರೊಡನೆ ಗಂಟೆ ಎಷ್ಟಾಯಿತು ಎಂದು ಕೇಳಲು ಕಿಟಕಿಯಿಂದ ಇಣುಕುವುದನ್ನು  ಜನ ರೂಢಿ ಮಾಡಿಕೊಂಡಿದ್ದರು. ಕಿಟಕಿ ಮುಚ್ಚಿದ್ದರೆ ಕಿಟಕಿಯ ಸಂದಿನಿಂದ ಇಣುಕುವ ದುರಭ್ಯಾಸವೂ ಇತ್ತು. ಹಾಗೆ ಇಣುಕಿದವರು ಅಲ್ಲಿ ಹಿಂದಿ ಪಾಠ ಮಾತ್ರ ನಡೆಯುತ್ತಿರುವುದಲ್ಲ ಎಂದು ಹೇಳತೊಡಗಿದ್ದರು. ಊರಿನಲ್ಲಿ ಇದು ಸುದ್ದಿಯಾಗದಿರಲಿಲ್ಲ. ಮುಖ್ಯವಾಗಿ ಆಕೆಯ ಜಾತಿಯವರು ತುಂಬಾ ಇದ್ದ ಆ  ಪಟ್ಟಣದಲ್ಲಿ  ಇದು ಕೆಲವರ ಅಸಮಾಧಾನಕ್ಕೆ ಕಾರಣವಾಗಿತ್ತು.  ‘‘ನೀನು ಹಾಗೇನೂ  ಹೇಳಿಲ್ಲ. ನಿಜ. ನಿನ್ನನ್ನು ಹೇಗಾದರೂ ಬಚಾವ್ ಮಾಡಬೇಕಲ್ಲ  ಅದೊಂದು ಅಸ್ತ್ರ ಸಿಕ್ಕಿತು. ಉಪಯೋಗಿಸಿದೆ. ನೀನು ಹೀಗೆ ಪೆದ್ದನ ಹಾಗಿದ್ದರೆ ಜನ ನಿನ್ನನ್ನು ತಿಂದುಬಿಡುತ್ತಾರೆ. ಸ್ವಲ್ಪ ಜೋರಿರಬೇಕು” ಪದ್ಮನಾಭನೆಂದ.
‘‘ಶಿಷ್ಟರನ್ನು ಬಚಾವ್ ಮಾಡಲು ಪುನಃ ಪುನಃ ಬರುತ್ತೇನೆ’’ ಎಂದು  ಶ್ರೀಕೃಷ್ಣನೆಂದದ್ದು  ಸುಳ್ಳು ಆಶ್ವಾಸನೆಯಾಗಿರಲಿಲಕ್ಕಿಲ್ಲವೆನಿಸಿತು. ಆದರೆ ಅಂಥವರು ಖಾಯಮ್ಮಾಗಿ ನಮ್ಮ ಜೊತೆಯಿರುವುದಿಲ್ಲವಲ್ಲ ಒಂದೆರಡು ತಿಂಗಳ ಬಳಿಕ ಕೆಲಸಕ್ಕೆ  ರಾಜೀನಾಮೆ ನೀಡಿ, ಮುಂಬಯಿಯಲ್ಲಿ  ಒಂದು ಕನ್ನಡ ಶಾಲೆಯಲ್ಲಿ  ಅಧ್ಯಾಪಕನ ಕೆಲಸ ಪಡೆದು  ಪದ್ಮನಾಭ ಹೊರಟುಹೋದ. ಮತ್ತೊಂದು ತಿಂಗಳಲ್ಲಿ, ಅದೆಂತೋ ಹೆಡ್ಸಾಹೇಬನ ಪ್ರತಾಪದ ವಿವರಗಳು  ಮೇಲಧಿಕಾರಿಗಳಿಗೆ ತಲಪಿ, ಆತನಿಗೂ  ಹಿಂದಿಯಾಕೆಗೂ  ಬೇರೆ ಬೇರೆ ಊರುಗಳಿಗೆ ಎತ್ತಂಗಡಿಯಾಯಿತು.
ಈಗಲೂ ನಾನು ಪ್ರಪಂಚದಲ್ಲಿ ‘ಪದ್ಮನಾಭರ’ನ್ನು   ಹುಡುಕುತ್ತಾ  ಇದ್ದೇನೆ.  ರಾಮಕೃಷ್ಣ  ಶೆಟ್ಟರನ್ನು ನಾಲ್ಕೆ ೖದು ವರ್ಷಗಳ ಹಿಂದೆ, ಅವರು ತೀರಿಹೋದ  ಎರಡು ವರ್ಷಕ್ಕೆ ಮೊದಲು ಕಂಡೆ.  ರಾಮಕೃಷ್ಣ  ಶೆಟ್ಟರು  ಕೆಲವು ಸಲ  ಪತ್ರಿಕೆಯಲ್ಲಿ ಪ್ರಕಟವಾದ  ನನ್ನ  ಕತೆಗಳಿಗೆ, ಲೇಖನಗಳಿಗೆ  ಪ್ರತಿಕ್ರಿಯಿಸಿ ಪತ್ರ ಬರೆಯುತ್ತಿದ್ದರು.  ನನ್ನನ್ನು  ಕಾಣಬೇಕು, ಮಾತಾಡಬೇಕು ತನ್ನ  ಊರಿಗೆ ಬರಬೇಕು ಎಂದು ಬಹಳ ಒತ್ತಾಯಿಸಿ ಪತ್ರ ಬರೆದಿದ್ದರು. ರಾಮಕೃಷ್ಣ ಶೆಟ್ಟರು ಕುಂದಾಪುರದಾಚೆ ದೂರದ ಹಳ್ಳಿಯೊಂದರಲ್ಲಿ  ಮಗಳ ಕುಟುಂಬದೊಡನೆ  ಆರಾಮವಾಗಿದ್ದರು. ವಯಸ್ಸು ಹತ್ತಿರ ಹತ್ತಿರ ಎಂಬತ್ತಾಗಿತ್ತು.  ನಾನು ಅಲ್ಲಿಗೆ ಹೋಗಿ ಅವರೊಡನೆ ಕಳೆದ  ಅರ್ಧ ದಿನ ಅವಿಸ್ಮರಣೀಯವಾಗಿದೆ. ಅವರೆಲ್ಲಿದ್ದರೆಂದು ನಾನೇ ಹುಡುಕಿಕೊಂಡು ಹೋಗಬೇಕಾಗಿತ್ತು.  ಇತ್ತೀಚೆಗೆ, ಹಾಗೆ  ಯಾರಾದರೂ  ಪತ್ರ ಬರೆದರೆ ಅಥವಾ ಅಂಥವರ್ಯಾರನ್ನಾದರೂ ಕಾಣಬೇಕೆನಿಸಿದರೆ,  ತಕ್ಷಣ  ಹೊರಟುಬಿಡುತ್ತೇನೆ. ಯಾಕೆಂದರೆ, ‘ನಾಳೆ ಹೋಗೋಣ’  ತಡಮಾಡಿದ್ದರಿಂದಾಗಿ ಶಾಶ್ವತವಾಗಿ ಪಶ್ಚಾತ್ತಾಪ ಪಡಬೇಕಾಗಿ ಬಂದುದಿದೆ. ಪದ್ಮನಾಭರುಗಳು ಕೂಡ ನಮಗೆ ಬೇಕೆಂದಾಗ ತಕ್ಷಣ  ಬಂದರೆ ಎಷ್ಟು ಒಳ್ಳೆಯದು! ಈಗ ನನ್ನ ಬದುಕಿನಲ್ಲಿ ಆಪದ್ಬಾಂಧವರಂತೆ ಬಂದೊದಗಿದ ಹಲವು ಮಂದಿಯನ್ನು ಕಳೆದುಕೊಂಡಾಗಿದೆ.
 
