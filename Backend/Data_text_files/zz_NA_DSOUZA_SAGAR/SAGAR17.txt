ನವದಂಪತಿಗಳಿಗೆ ಸಹಿ
 
ರಘುರಾಮ ಈಗ ನಿತ್ಯ ಕಾನುಮರಡಿಯಿಂದ ತೀರ್ಥಹಳ್ಳಿಗೆ ತಿರುಗಾದಲಾರಂಭಿಸಿದ. ಬೆಳಿಗ್ಗೆ ಬೋರ್ಡುಗಲ್ಲಿನ ಬಳಿ ಇಳಿದು ಮೂರು ಮೈಲಿ ನಡೆಯುವುದು, ಸಾಯಂಕಾಲ ಮೂರು ಮೈಲಿ ನಡೆದು ಬಂದು ಬೋರ್ಡುಗಲ್ಲಿನ ಬಳಿ ಬಸ್ಸು ಹತ್ತುವುದು. ಸಾಯಂಕಾಲ ಆರು ಗಂಟೆಗೆಲ್ಲ ಅವನು ಮನೆಯಲ್ಲಿರುತ್ತಿದ್ದ. ಆದರೆ ಆನಂದರಾಯರ ಮನೆ ತೀರ ಚಿಕ್ಕದು ಮುಂದಿನ ಜಗಲಿಯೇ ಅಂಗಡಿ. ನಂತರ ಒಂದು ಹಜಾರ, ಒಂದು ಕೋಣೆ, ಅಡಿಗೆ ಮನೆ. ರಾಮಕೃಷ್ಣ ರುಕ್ಮಿಣಿಯರು ನವ ದಂಪತಿಗಳು. ಆನಂದರಾಯರಿಗೆ ಕಸಿವಿಸಿಯ ವಿಷಯ. ಈ ಕಸಿವಿಸಿಯನ್ನು, ಬೇಗನೆ ಅರ್ಥ ಮಾಡಿಕೊಂಡವಳು ಯಶೋಧೆ. ಒಂದು ಸಂಜೆ ಗಂಡನ ಜೊತೆ ನದಿ ದಂಡೆಯ ಮೇಲೆ ಕುಳಿತಾಗ ಅವಳು
“ಮನೆ ಮಾಡೋದು ಎಲ್ಲಿಗೆ ಬಂತು ?”
“ಹೊಸದಾಗಿ ಮಾಡಬೇಕಾಗಿಲ್ಲ ಅಂದ್ನಲ್ಲ…ಮನೆ ಇದೆ. ಒಂದಿಷ್ಟು ಪಾತ್ರೆ ತೊಕೊಂಡು ಹೋದ್ರೆ ಆಯ್ತು…ಆದರೆ ನನಗೇನೆ ಧೈರ್ಯವಿಲ್ಲ…”
“ಯಾಕೆ ?”
“ಹೇಳಿದ್ನಲ್ಲ…ಇಲ್ಲಿ ಹಾಗೆ ಹತ್ತಿಪ್ಪತ್ತು ಮನೆಗಳಿವೆ…ಜನ ಇದ್ದಾರೆ ಅಂದ್ರೆ ಅಡ್ಡಿ ಇಲ್ಲ… ಅಲ್ಲಿ ನೀನೊಬ್ಳೆ, ಹೇಗೆ ಇರತೀಯ…ಆ ಚಿಂತೆ ನನಗೆ…”
“ನೋಡಿ, ಇಲ್ಲಿ ಅಣ್ಣ ಅತ್ತಿಗೆಗೂ ಅನಾನುಕೂಲ. ನಮಗೂ ತೊಂದರೆ. ಎರಡು ಮೂರು ದಿನ ಆದ್ರ ಸರಿ…ಹೀಗೆ ವಾರಗಟ್ಟಲೆ ಇರೋದು ಅಂದ್ರೆ ಹಿಂಸೆ…ಒಂದು ಕೆಲಸ ಮಾಡೋಣ…”
“ಹೇಳು.”
ಯಶೋಧೆಯ ಮಾತು ಎಂದರೆ ರಘುರಾಮನಿಗೆ ವೇದವಾಕ್ಯ ಆದರೆ ಈ ವಿಷಯದಲ್ಲಿ ಏನೋ, ಅಳುಕು. ಇಂಥದ್ದಂದು ಹೇಳಲಾಗದ ಭೀತಿ. ಈ ಕಾರಣದಿಂದಾಗಿ ಮದುವೆಯಾಗಿ ಬಂದಿದ್ದರೂ ಅವನು ಹೆಂಡತಿಯನ್ನು ಕಾನುಮರಡಿಗೆ ಕರೆದೊಯ್ದಿರಲಿಲ್ಲ. ಗೋವಿಂದ ಒಂದೆರಡು ಬಾರಿ ಕೇಳಿದ್ದ. ಮಹವೇವನ್
“ಯಾವತ್ತು ಹೆಂಡತೀನ ಕರಕೊಂಡು ಬರೋದು ?” ಎಂದು ವಿಚಾರಿಸಿದ್ದ, ಮನೋಹರಿ,
“ಹೆಂಡೆತೀನ ತೋರಿಸೋದಿಲ್ವ?” ಎಂದು ನಕ್ಕಿದ್ದಳು.
ಈ ನಡುವೆ ವಿಶೇಷ ದಳದವರು ಅಲ್ಲಿ ರೈಡು ಇಲ್ಲಿ ರೈಡು ಎಂದು ಬಂದು   ಬಂಗಲೆಯಲ್ಲಿ ಉಳಿಯುತ್ತ ಗೋವಿಂದನನ್ನು ಜೊತೆಗೆ ಕರೆದೊಯ್ಯುತ್ತಿದ್ದುದರಿಂದ ಅವನು ತೀರ್ಥಹಳ್ಳಿಗೆ ಹೋಗಲಾರದೆ ಪರದಾಡಿದ್ದೂ ಇತ್ತು. ಈ ಕಾರಣಗಳಿಂದಾಗಿ ಯಶೋಧೆಯನ್ನು ಕಾನುಮರಡಿಗೆ ಕರೆದೊಯ್ಯುವುದೇ ಸರಿ ಎಂದು ಒಮ್ಮೊಮ್ಮೆ ನಿರಾರಿಸುತ್ತಿದ್ದ. ಹಾಗೆಯೇ ಮನಸ್ಸು ಬದಲಾಯಿಸುತ್ತಿದ್ದ. ಈಗ ಯಶೋಧೆ ಹೀಗೆ ಮಾಡೋಣ ಎಂದಾಗ ಅವಳ ಸಲಹೆ ಏನಿರಬಹುದು ಎಂದು ಕೇಳಿದ.
“ಕಾಡೊ ಮೇಡೋ ನಾನು ಬರತೀನಿ…ಅಮ್ಮ ನನ್ ಜೊತೇಲಿ ಬರಲಿ….ಎಂಟು ದಿನ ಇದ್ದು ಅವರು ವಾಪಸ್ ಬರತಾರೆ. ನನಗೆ ಅಭ್ಯಾಸವಾದ ಮೇಲೆ ಎಲ್ಲ, ಸರಿಹೋಗುತ್ತೆ…” ಈ ಸಲಹೆ ಸ್ವಾಗತಾರ್ಹವೆ. ಆದರೂ ವಿಚಾರ ಮಾಡುತ್ತ ಕುಳಿತ ರಘುರಾಮ.
“ನೀವು ಯೋಚನೆ ಮಾಡೋದು ಯಾಕೆ…ಹೀಗೆ ಮಾಡೋಣ” ಎಂದಳು ಯಶೋಧೆ.
“ಆಯ್ತು ನಾಡಿದ್ದು ಹೋಗೋಣ. ಸಾಮಾನೆಲ್ಲ ಇರುತ್ತಲ್ಲ ತೊಕೊಂಡು ಹೋಗಲಿಕ್ಕೆ ಜನ ಬೇಕು…ನಾಳೆ ಹೋದವನು ನಾನು ಹೇಳಿ ಬರುತ್ತೀನೆ” ಎಂದ ರಘುರಾಮ ಒಂದು ನಿರ್ಧಾರಕ್ಕೆ ಬಂದವನಂತೆ.
* * *
 
ಕಾನುಮರಡಿ ಸರಕಾರಿ ಮನೆಯನ್ನು ದ್ಯಾವನನ್ನು ಕರೆದುಕೊಂಡು ಬಂದು ಶುಚಿ ಮಾಡಿದ. ಸೌದೆ, ಪೆಟ್ಟಿಗೆ, ಡಬ್ಬಗಳನ್ನೆಲ್ಲ ಹೊರಹಾಕಿಸಿದ ಸುಣ್ಣ ಬಣ್ಣವೂ ಆಯಿತು ಗೋವಿಂದ,
“ಇನ್ನು ನಿನಗೆ ಕಾಡು ಕಾಡಲ್ಲ…ಸ್ವರ್ಗ” ಎಂದು ನಕ್ಕ. ಮಹದೇವನ್,
“ನಮ್ಮವಳಿಗೆ ಜೊತೆಯಾಯ್ತು. ಬೇಜಾರು ಬೇಜಾರು ಅಂತರತಿದ್ಲು ಯಾವಾಗ್ಲು….” ಎಂದ. ಆದರೆ ಮನೋಹರಿ ಏನೂ ಹೇಳಲಿಲ್ಲ. ಅವಳ ಮುಖದ ಮೇಲೆ ಏನೋ ಕಪ್ಪು ಮೋಡ, ಕಳವಳ. ಕಾನುಮರಡಿಗೆ ರಘುರಾಮ ಬಂದನಂತರ ಅವಳ ಜೀವನದಲ್ಲಿ ವಸಂತೋಯವಾಗಿತ್ತು. ತನ್ನ ಗಂಡು ಪ್ರತಿ ಸೋಲು ರಘುರಾಮನ ಪಾಲಿಗೆ ಗೆಲುವಾಗುತ್ತಿತ್ತು. ಈ ವಿಚಿತ್ರ ಮನುಷ್ಯ ತಾನಾಗಿ ಎಂದೂ ಮುಂದುವರಿಯುತ್ತಿರಲಿಲ್ಲ. ಇವನನ್ನು ಉರಿದುಂಬಿಸಲು ಪ್ರೋತ್ಸಾಹಿಸಲು ಇವನೆದುರು ಒಂದು ಕ್ರಿಯೆ ನಡೆಯಬೇಕು. ಅಂದರೆ ಇವನ ಮೈ ಕಾವೇರುತ್ತದೆ. ಈ ಗುಟ್ಟನ್ನು ತಿಳಿದ ತಾನು ಈ ಆಟವನ್ನು ಚೆನ್ನಾಗಿಯೇ ಆಡಿದೆ. ಆದರೆ ಮುಂದೆ ಈ ಆಟ ಆಡುವಂತಿಲ್ಲ. ಆ ಹುಡುಗಿ ಬಂದನಂತರ ಅದಕ್ಕೆಲ್ಲ ಆಸ್ಪದವಾಗಲಾರದು. ಅಂದರೆ ಮತ್ತೆ ತನ್ನ ಬದುಕು ಸಪ್ಪೆ. ನಿಟ್ಟುಸಿರುಗಳ ಕಂತೆ. ಹೊರಳಾಟದ ಹೊರೆ. ಮನೋಹರಿ ಆ ದಿನವೆಲ್ಲ ಹಾಗೆಯೇ ಕಳೆದಳು… ಬಂಡೆ ಮರಡಿ ದೀವರ ದ್ಯಾವ ಗೌಡರ ಎತ್ತಿನ ಗಾಡಿ ತೆಗೆದುಕೊಂಡು ಬೋರ್ಡುಗಲ್ಲಿನ ಬಳಿ ಹೋಗಿದ್ದ. ತೀರ್ಥಹಳ್ಳಿಯ ಬಸ್ಸಿನಿಂದ ಬಂದ ರಘುರಾಮ, ಯಶೋಧ, ಪಾರ್ವತಮ್ಮ ಇಳಿದರು. ರಘುರಾಮ ಟಾಪನ್ನೇರಿ ಒಂದು ಹಂಡೆ, ಎರಡು ಮೂಟೆ, ಒಂದೆರಡು ಬೆತ್ತದ ಕುರ್ಚಿ ಇಳಿಸಿದ. ಸಾಮಾನನ್ನು ಗಾಡಿಗೆ ಹೇರಿದ ದ್ಯಾವ-
“ಗಾಡೀಲಿ ಜಾಗವಿದೆ…ನೀವೂ ಕೂತುಬಿಡಿ” ಎಂದ. ಮೂರು ಮೈಲಿ ನಡೆಯಬೇಕು ಎಂಬುದನ್ನು ಕೇಳಿ ಪಾರ್ವತಮ್ಮ ಗಾಡಿ ಹತ್ತಿದಳು. ಯಶೋಧೆ ಬೇಡ ನಡೆದುಕೊಂಡೇ ಹೋಗೋಣ ಎಂದಳು. ರಘುರಾಮ ಸರಿ ಎಂದ. ಗಾಡಿ ಮುಂದಾಯಿತು. ರಸ್ತೆಯ ಮೇಲೆ ಬಾಗಿ ನಿಂತು ನೆರಳು ಚೆಲ್ಲುತ್ತಿದ್ದ ಮರಗಳ ಕೆಳಗೆ ನಡೆಯುತ್ತ ಯಶೋಧೆ-
“ಕಾಡು ತುಂಬಾ ಚೆಂದ” ಎಂದು ಉದ್ಗರಿಸಿದಳು.
“ಒಂದೊಂದು ಮರ ಎಷ್ಟು ದಪ್ಪ…ಎಷ್ಟು ಎತ್ತರ ಅಲ್ವಾ?” ಎಂದು ಕೇಳಿದಳು. “ಈ ಮರಗಳ ಹೆಸರೆಲ್ಲ ಗೊತ್ತ ನಿಮಗೆ ?” ಎಂದು ಪ್ರಶ್ನೆ ಎಸೆದಳು.
“ಮೇಲೆ ನೋಡಿ ಎಷ್ಟೊಂದು ರೆಂಬೆ…ಎಷ್ಟೊಂದು ಎಲೆ.”
ಒಂದು ಕಡೆ ನಿಂತು ಕೊಡೆಯಂತೆ ಹಸಿರು ಎಲೆಗಳನ್ನು ಅರಳಿಸಿಕೊಂಡು ನಿಂತ ಮರವೊಂದನ್ನು ತೋರಿಸಿದಳು. ಕ್ರಮೇಣ ಕಾಡು ದಟ್ಟವಾಗತೊಡಗಿದಾಗ-
“ಇಲ್ಲಿ ಹುಲಿ ಇದೆಯಾ ?” ಎಂದು ಕೇಳಿದಳು.
“ಇದೆ…ಹಳಬರಿಗೆ ಏನೂ ಮಾಡೊಲ್ಲ…ಹೊಸಬರು ಬಂದರೆ ತೊಂದರೆ ಕೊಡಬಹುದು.”
“ನೀವು ಹಳಬರು ಜೊತೇಲಿ ಇದೀರಲ್ಲ…ನನಗೆ ಹೆದರಿಕೆ ಇಲ್ಲ ಬಿಡಿ…” ನಕ್ಕಳು.
“ನನಗೆ ಕಾಡು ನದಿ ಅಂದ್ರೆ ಇಷ್ಟ…ತುಮಕೂರಿನಲ್ಲಿ ಬರೀ ಗಲಾಟೆ.”
“ನನಗೆ ಗಲಾಟೇನೆ ಇಷ್ಟ…ಪೊಲೀಸ್ ಕಾನ್‍ಸ್ಟೇಬಲ್ ಆಗಬೇಕೂಂತ ಇದ್ದೆ…ಗಾರ್ಡ್ ಆದೆ.”
“ಛೆ, ತುಂಬ ಅನ್ಯಾಯ ಆಯ್ತು.” ಗಾಡಿ ಸಾಕಷ್ಟು ದೂರ ಹೋಗಿತ್ತು. ರಸ್ತೆಯಲ್ಲಿ ಇವರು ಮಾತ್ರ.
“ಕಾಲು ನೋಯುತ್ತೇನು ಯಶು ?”
“ಹೌದು…ಗಾಡಿ ದೂರ ಹೋಗಿದೆ…ನೋಯುತ್ತೆ ಅಂದರೆ ಏನು ಮಾಡ್ತೀರ?”
“ಹೆಗಲು ಗಟ್ಟಿಯಾಗಿದೆ ನಂದು.”
“ಶಿ….ನಿಮ್ಮ ಹೆಗಲ ಮೇಲೆ ನಾನು.”
“ಇಲ್ಲಿ ನೋಡಲಿಕ್ಕೆ ಯಾರೂ ಬರೋದಿಲ್ಲ…ನೋಡಿದ್ರು ಗಂಡನ ಹೆಗಲ ಮೇಲೆ
ಹೆಂಡತಿ…ತಪ್ಪೇನು ?”
“ತಪ್ಪಿಲ್ಲ…ಆದ್ರೂ…”
“ಬಾ…ಕೂತುಬಿ ಬಗ್ಗಿ ನೆಲದ ಮೇಲೆ ಕುಳಿತುಬಿಟ್ಟ ರಘುರಾಮ. ಗಾಬರಿಯಿಂದ ಅಷ್ಟು ದೂರ ಓಡಿದಳು ಯಶೋಧ.
“ಅಯ್ಯಪ್ಪ…ನಿಮ್ಮ ತಮಾಷೆ ಅತಿಯಾಯ್ತು…” ಮನದಣಿಯ ನಕ್ಕ ರಘುರಾಮ. ಹೆಂಡತಿ ಬಂದರೆ ಕಾಡು ಕಾಡಲ್ಲ ಎಂದು ಹೇಳಿದ್ದ ಗೋವಿಂದ. ನಿಜವನ್ನೇ ಹೇಳಿದ್ದ ಅಲ್ಲ? ಬಂಗಲೆ ಕಾಣಿಸಿತು. ಅದರ ಹಿಂದೆಯ ಎರಡು ಮನೆಗಳು. ಗಾಡಿಯಿಂದ ಸಾಮಾನು ಇಳಿಸಿದ್ದ ದ್ಯಾವ. ಮನೋದರಿ ಪಾರ್ವತನಮ್ಮನನ್ನು ತನ್ನ ಮನೆಗೆ ಕರೆದೊಯ್ದಿದ್ದಳು. ರಘುರಾಮ ಯಶೋಧೆಯರಿಗೆ ಮತ್ತೊಮ್ಮೆ ಮನೋಹರಿ ಸ್ವಾಗತ ಬಯಸಿ,
“ಇಲ್ಲೆ ಬನ್ನಿ…” ಎಂದು ಒಳಗೆ ಕರೆದಳು. ರಘುರಾಮ ಯಶೋಧೆಗೆ ಮನೋಹರಿಯ ವಿಷಯವನ್ನು ಹಿಂದೆಯೇ ಹೇಳಿದ್ದ. ಈಗ ಪರಿಚಯ ಮಾಡಿಕೊಟ್ಟ. ಮಹದೇವನ್ ಬಾಗಿಲ ಬಳಿ ನಿಂತು ನಗುತ್ತಿದ್ದ. ಮನೋಹರಿ ಅಂದು ವಿಶೇಷ ಅಡಿಗೆಯನ್ನೇ ಮಾಡಿದ್ದಳು. ಚಿತ್ರಾನ್ನ ಬೋಂಡಾ ಕರೆದಿದ್ದಳು.
“ಇಷ್ಟೆಲ್ಲ ಯಾಕೆ ಮಾಡಿದ್ರಿ” ಎಂದು ಪಾರ್ವತಮ್ಮ ನುಡಿದಾಗ, ಮನೋಹರಿ-
“ಹೊಸದಾಗಿ ಮದುವೆಯಾದವರು ಬಂದಿದಾರೆ ಅಂದಮೇಲೆ ಮಾಡಬೇಕಲ್ಲ…” ಎಂದು ಯಶೋಧೆಗೆ ಎರಡೆರಡು ಬಾರಿ ಕೀರು ಬಡಿಸಿದಳು. ರಘುರಾಮ ಮನೋಹರಿಯನ್ನು ಓರೆನೋಟದಿಂದ ನೋಡಿದ.
* * *
“ಹತ್ತಿರ ಬೇರೆ ಯಾರ ಮನೆಯೂ ಇಲ್ಲ ಅಲ್ವಿ?” ಪಾರ್ವತಮ್ಮ ಸಾಮಾನು ತೆಗೆದು ಜೋಡಿಸುತ್ತ ಕೇಳಿದಳು. “ಇಲ್ಲೇ ಬಂಡೆ ಮರಡಿ ಅಂತ ಇದೆ…ಗಾಡಿ ಹೊಡೆಕೊಂಡು ಬಂದ್ನಲ್ಲ ಅವನ ಮನೆ ಇದೆ. ಅದರ ಹತ್ತಿರ ಮತ್ತೂ ಒಂದೆರಡು ಮನೆಗಳಿವೆ. ಮರಡಿಹಳ್ಳಿ ಅಂತ ಒಂದು ಹಳ್ಳಿ ಇದೆ ಎರಡು ಮೈಲಿ ಆಚೆಗೆ…”
“ಈ ರಸ್ತೇಲಿ ಯಾರೂ ಓಡಾಡೋದಿಲ್ವೆ?”
“ಇಲ್ಲ. ಇದು ಈ ಲಾಡ್ಜಿಗೆ ಬರೋದಕ್ಕೆ ಅಂತಾನೆ ಮಾಡಿರೋ ರಸ್ತೆ.”
“ಬರೀ ಹೆಂಗಸರು ಇರಬೇಕು ಅಂದ್ರೆ ಕಷ್ಟ.” ಯಶೋಧೆ ಹಂಡೆಯನ್ನೊಯ್ದು ಬಚ್ಚಲು ಮನೆಯ ಒಲೆಯ ಮೇಲಿರಿಸಿ ಬಂದವಳು ಹೇಳಿದಳು,
“ಇಲ್ಲ ಬಿಡಮ್ಮ, ಅಭ್ಯಾಸ ಆದ್ರೆ ಕಷ್ಟ ಗಿಷ್ಟ ಏನಿಲ್ಲ…ಈವರೆಗೆ ಪಕ್ಕದ ಮನೆಯೋರು ಇರಲಿಲ್ವೆ…”
“ಅಭ್ಯಾಯ ಆಗಬೇಕು…ಅದು ಮುಖ್ಯ…”
“ಮನೆ ಸ್ವಲ್ಪ ಸಣ್ಣದಾಯ್ತು ಅಲ್ವ?”
“ಮುಂದುಗಡೇನೆ ಬಂಗಲೆ ಇದೆ. ಹೆಚ್ಚು ಜನ ಬಂದ್ರೆ.” ಯಶೋಧೆ ಗಂಡೆನ ಪರವಾಗಿ ಉತ್ತರಿಸಿದಳು. ರಘುರಾಮನಿಗೆ ಅಚ್ಚರಿಯಾಯಿತು. ಬಂದು ಒಂದು ಗಂಟೆಯಾಗಿಲ್ಲ, ಆಗಲೇ ತನ್ನ ಕಡೆ ಸೇರಿಕೊಂಡಳು ಭಲೆ. ರಘುರಾಮ ನೀರು ತುಂಬಿದ. ಯಶೋಧೆ ಅವನ ಜೊತೆ ಬಂದು ಬಾವಿಯಲ್ಲಿ ಇಣುಕಿದಳು. ಸದ್ದು ಮಾಡುವ ಗಡೆ ಗಡೆಯನ್ನು ನೋಡಿ, ಇದಕ್ಕೆ ಎಣ್ಣೆ ಹಾಕಬೇಕು-ಎಂದಳು.
“ನೀರು ಸೇದಲಿಕ್ಕೆ ಬರುತ್ತಾ?”
“ಎಲ್ಲಿ…ತೀರ್ಥಹಳ್ಳೀಲಿ ಬಾವಿನೇ ಇಲ್ಲವಲ್ಲ…ನಲ್ಲಿ ತಾನೇ? ಕಲೀಬೇಕು ಅಷ್ಟೇ…” ಎಂದಳು.
“ನಿಧಾನ ಕಲಿ…ಸದ್ದಕ್ಕೆ ನಾನೇ ನೀರು ಸೇದಿ ಹಾಕ್ತೀನಿ.” ಬಾವಿಕಟ್ಟೆಯ ಬಳಿಯಿಂದ ಹಿಂತಿರುಗುವಾಗ ನಂದಿ ಮರಗಳು ಕಿಯೋ ಎಂದವು. ಬೆರಗಾಗಿ ನಿಂತ ಯಶೋಧೆ ಮರಗಳು ಒಂದನ್ನೊಂದು ಅಪ್ಪಿಕೊಂಡು ನಿಂತಂತೆ ಕಾಣುವ ದೃಶ್ಯ ನೋಡಿದಳು. ಒಂದು ರೆಂಬೆ ಇನ್ನೊಂದರ ಮೇಲೆ ಬಗ್ಗಿಕೊಂಡು ಗಾಳಿ ಬೀಸಿದಾಗ ಎರಡೂ ರೆಂಬೆಗಳು ತೀಡಿದಂತಾಗಿ ಆ ಸದ್ದು ಬರುತ್ತಿತ್ತು. ಅದೊಂದು ಕುತೂಹಲದ ವಿಷಯವೆಂಬಂತೆ ಗಮನಿಸಿ ಜಗಲಿಯನ್ನೇರಿದಳು. ಮನೋಹರಿ ಅಕ್ಕಿ ಅರಿಸುತ್ತ ಕುಳಿತಿದ್ದಳು.
“ಹೇಗಿದೆ ನಮ್ಮೂರು ”
“ಚೆನ್ನಾಗಿದೆ…ಇವರು ಮಾತ್ರ ತುಂಬಾ ಹೆದರಿಸಿಬಿಟ್ಟಿದ್ದರು.”
“ಇಲ್ಲಿ ಹುಲಿ ಕರಡಿಗಳಿವೆ ಅಂತ ಹೇಳಿದ್ರ?”
“ಜನ ಇಲ್ಲ, ಮನೆಯಿಲ್ಲ, ಸುತ್ತ ಕಾಡು ಅಂತ ಹೇಳಿದ್ರು.”
“ನಮ್ಮನ್ನೆಲ್ಲ ಜನರ ಲೆಕ್ಕಕ್ಕೆ ಇಡಲಿಲ್ಲ ಹಾಗಾದ್ರೆ.” ಮನೋಹರಿ ನಕ್ಕಳು. ಅವಳ ಜತೆ ಯಶೋಧೆ.
* * *
ಏಳೆಂಟು ದಿನ ಮಗಳ ಮನೆಯಲ್ಲಿದ್ದು, ಪಾರ್ವತಮ್ಮ ತೀರ್ಥಹಳ್ಳಿಗೆ ಹೊರಟಳು. ಯಶೋಧೆ ಮನೆಯ ಕೆಲಸಗಳನ್ನೆಲ್ಲ ಕಲಿತಿದ್ದಳಾದರೂ, ಪಾರ್ವತಮ್ಮ ಪ್ರತಿಯೊಂದನ್ನು ಹಾಗೆ ಮಾಡು ಹೀಗೆ ಮಾಡು ಎಂದು ಮಾಹಿತಿ ನೀಡಿದಳು. ಜೊತೆಗೆ,
“ಪ್ರತಿವಾರಕ್ಕೊಮ್ಮೆ ಮನೆಗೆ ಬನ್ನಿ-ಜ್ವರ ತಲೆನೋವು ಆದರೆ ಕೂಡಲೇ ಬನ್ನಿ. ರಾಯಲ್ ಬಸ್ಸಿನ ಡ್ರೈವರ್ ಹತ್ತಿರ ಚೀಟಿ ಕೊಟ್ಟರೆ ಅಂಗಡಿಗೆ ತಲುಪುತ್ತದೆ…. ಕಾಡು ಹತ್ತಿರವಿದೆ. ಕಾಲ ಕೆಳಗೆ ನೋಡಿಕೊಂಡು ನಡೆಯಿರಿ…. ಗಂಡ ಇಲ್ಲದಿರುವಾಗ ನೀನು ಆದಷ್ಟ ಹುಷಾರಾಗಿರು…ರಾತ್ರಿಯ ಹೊತ್ತು ಹೊರಗೆ ಬರಬೇಡ. ಯಾರೋ ಹೇಗೋ…ಅವರ ಜತೆ ಸಲಿಗೆ ಬೇಡ…”   ಈ ಉಪದೇಶ ಕೇಳಿ ಯಶೋಧೆ ಬಿದ್ದು ಬಿದ್ದು ನಕ್ಕಳು. ಪಾರ್ವತಮ್ಮನ ಮಾತು ಕೇಳಿಸಿಕೊಂಡ ಮನೋಹರಿ ಅಲ್ಲಿಗೆ ಬಂದು,
“ನಾನು ಇಲ್ಲಿರುವ ತನಕ ನಿಮ್ಮ ಮಗಳ ಬಗ್ಗೆ ಯೋಚನೆ ಮಾಡಬೇಡಿ…” ಎಂದು ಭರವಸೆ ನೀಡಿದಳು. ರಘುರಾಮ ಕೂಡ-
“ಇನ್ನೊಂದು ವರ್ಷ ಅತ್ತೆ… ಆಮೇಲೆ ಪೇಟೆ ಕಡೆ ವರ್ಗ ಮಾಡಿಕೋಳ್ತೀನಿ… ಹೊಸದರಲ್ಲಿ ಹಾಕಿದ ಕಡೆ ಕೆಲಸ ಮಾಡಬೇಕಲ್ಲ” ಎಂದಾಗ ಅವಳು-
“ಹಾಗೇ ಮಾಡಿ…ನಾಳೆ ಮಕ್ಕಳು ಮರಿಗಳು ಅಂತ ಸಂಸಾರ ದೊಡ್ಡದಾಗುತ್ತೆ…ಈ ಕಾಡಲ್ಲಿ ಇದ್ರೆ ಕಷ್ಪ” ಎಂದಳು. ರಘುರಾಮ ಯಶೋಧೆ ಹೋಗಿ ಪಾರ್ವತಮ್ಮನನ್ನು ಬಸ್ಸು ಹತ್ತಿಸಿ ಬಂದರು. ಬಸ್ಸು ಹೊರಡುವವರೆಗೆ ಜೋಪಾನ ಜೋಪಾನ ಎಂದು ನೂರು ಬಾರಿ ಹೇಳಿದಳು ಪಾರ್ವತಮ್ಮ.
* * *
ಮನೆಯಲ್ಲಿ ಇಬ್ಬರೆ. ಯಶೋಧೆ ಗುಣಗುಣಿಸುತ್ತ ತರಕಾರಿ ಹೆಚ್ಚಿದಳು. ರಘುರಾಮ ಒಲೆಯ ಮುಂದ ಕುಳಿತು ಬೆಂಕಿ ಮಾಡಿದ.
“ಬೇಜಾರಾಗುತ್ತ?”
“ಇಲ್ಲಪ್ಪ…”
“ಸುಳ್ಳು ಹೇಳ್ತಿದೀಯ ನೀನು….ತೀರ್ಥಹಳ್ಳಿಯಂತಹ ಒಂದು ಊರಲ್ಲಿದ್ದವರಿಗೆ ಇಲ್ಲಿ ಬೇಜಾರಾಗೋದಿಲ್ಲ…ಇಲ್ಲಿ ಏನಿದೆ…?
“ಏನೂ ಇಲ್ಲ ಹೌದು…ಆದರೆ…”
“ಆದರೆ ? ಪೂರ್ತಿ ಹೇಳು…”
“ನೀವಿದೀರಲ್ಲ…” ಪ್ರೀತಿಯಿಂದ ರಘುರಾಮ ಅವಳನ್ನು ದಿಟ್ಟಿಸಿ ನೋಡಿದ.
* * *
ಊಟ ಮುಗಿಸಿ ಒಳ ಕೋಣೆಯಲ್ಲಿ ಹಾಸಿಕೊಂಡು ಮಲಗಿದಾಗ ತುಸು ತಡಮಾಡಿ ಬಂದ ಯಶೋಧೆ ಅವನ ಮಗ್ಗುಲಲ್ಲಿ ಮೈ ಚಾಚಿದಳು. ಈಗಾಗಲೇ ಇದು ಅಭ್ಯಾಸವಾಗಿದ್ದರೂ ಇಂದು ಏನೋ ವಿಶೇಷತೆ ಎನಿಸಿತು. ಬಳೆಗಳೇ ತುಂಬಿದ್ದ ಅವಳ ಒಂದು ಕೈ ಹಿಡಿದುಕೊಂಡ. ದುಂಡಗೆ ಮಾಂಸ ತುಂಬಿಕೊಂಡು ಕೆಂಪಗಿದ್ದ ಕೈಗಳು ಪುಟಿ ಪುಟಿಯಾಗಿದ್ದ ಬೆರಳುಗಳು. ಇವನು ಹಿಡಿದಕೂಡಲೇ ಕೈ ಮೇಲಿನ ರೋಮಗಳೆಲ್ಲ ಎದ್ದು ನಿಂತವು. ಯಶೋಧೆ ಪುಳಕಿತಳಾಗಿ ಅವನ ಮೈಗೆ ಮೈಯೊತ್ತಿ ಇನ್ನೂ ಸನಿಹ ಬಂದಳು. ಅವಳ ಕೈ ಬಿಟ್ಟು ಅವಳ ಮುಖ ನೇವರಿಸಿದ. ಕೆನ್ನೆ ತಟ್ಟಿದ. ಕುತ್ತಿಗೆ ಭುಜ ತೋಳುಗಳ   ಮೇಲಿರಿಸಿದ ಅವನ ಕೈ ಕೆಳಗೆ ಸರಿಯಿತು. ಹಾಗೆಯ ತುಂಬಾ ಮೆಚ್ಚಿಕೊಂಡಿದ್ದ ಆ ಮುಖವನ್ನು ಮೃದುವಾಗಿ ಚುಂಬಿಸಿದ.
“ಛಳಿ…ಅಲ್ವ” ಎಂದು ಹೊದಿಕೆಯನ್ನು ಅವಳಿಗೆ ಸರಿಯಾಗಿ ಹೊದಿಸಿದ.
“ನಿದ್ದೆ ಬರುತ್ತ” ಎಂದು ಕೇಳಿದ. ಮತ್ತೊಮ್ಮೆ ಅವಳ ಮೈ ಕೈ ಮುಟ್ಟಿ ಸಣ್ಣಗೆ ಆಕಳಿಸಿ,
“ಮಲಗು ಯಶು… ಇಡೀ ದಿನ. ಕೆಲಸ ಮಾಡಿ ನಿನಗೆ ಸಾಕಾಗಿರಬಹುದು” ಎಂದು ಹೇಳಿ ಒಂದು ಕೈಯಿಂದ ಅವಳನ್ನು ಬಳಸಿ ಹಿಡಿದು ರಘುರಾಮ ನಿದ್ದೆಹೋದ. ಯಶೋಧೆ ಸ್ವಲ್ಪ ಹೊತ್ತು ಎಚ್ಚರದಿಂದಿದ್ದಳು. ಗಂಡನ ಸಾಮಿಪ್ಯ ಹಿತಕರವಾಗಿತ್ತು. ಅವನ ಮಾತು ಅವನು ವ್ಯಕ್ತಪಡಿಸುವ ಪ್ರೀತಿ ಕೂಡ ಹಿತಕರವೆ. ಯಶೋಧೆ ಅವನ ಮುಖದ ಮೇಲೆ ಕೈಯಾಡಿಸಿ, ಅವನ ಕೂದಲು ಸರಿಪಡಿಸಿದಳು. ಹಿಂದೆ ಮುಂದೆ ಅದೇನೋ ಸದ್ದು. ಅದೆಲ್ಲ ಇಲ್ಲಿ ಸಾಮಾನ್ಯ. ಎಂದು ಹೇಳಿದ್ದ ಗಂಡ. ಮೊದಲ ದಿನ ತಾನು ಈ ಸದ್ದು ಕೇಳಿ ಹೆದರಿ ಮಹದೇವನ್ ಮನೆಗೆ ಓಡಿಹೋದುದನ್ನು ಮೊನ್ನೆ ಹೇಳಿ ಎಲ್ಲರನ್ನೂ ನಗಿಸಿದ್ದ.
“ಇಲ್ಲಿ ಏನೂ ಹೆದರಿಕೆ ಇಲ್ಲ” ಎಂದು ಹೇಳಿದ್ದ. ಅವನೇ ಬಳಿ ಇದ್ದಾನೆ, ಬೇರೆ ಏನು ಹೆದರಿಕೆ? ಯಶೋಧೆ ಅವನ ಕೈ ಹಿಡಿದುಕೊಂಡಳು. ನಿಧಾನವಾಗಿ ಕಣ್ಣ ರೆಪ್ಪೆಗಳು ಮುಚ್ಚಿಕೊಂಡವು.
* * *
ತನಗೇನೆ ನಾಚಿಕೆಯಾಗುವ ಹಾಗೆ ವರ್ತಿಸತೊಡಗಿದ ರಘುರಾಮ.
“ಯಶು, ನೀನು ನೀರು ಸೇದಬಾರದು…ಆ ಕೆಲಸ ನಂದು” ಎಂದ ಒಂದು ದಿನ ಯಶೋಧೆ ನೀರು ಸೇದಲೆಂದು ಕೊಡಪಾನ ಬಾವಿಗೆ ಬಿಟ್ಟಾಗ. ಬೆಳಿಗ್ಗೆ ಎದ್ದವನೇ ಮನೆಯ ಕಸ ಗುಡಿಸುತ್ತಿದ್ದ.
“ಶ್ಯಿ…ಏನಿದು ?” ಎಂದರೆ,
“ಏನಾಯ್ತು, ನಮ್ಮ ಮನೆ ಕಸ ತಾನೆ?” ಎಂದ. ಕೆಲಸದ ಮೇಲೆ ಹೋಗುವುದನ್ನು ಕಡಿಮೆ ಮಾಡಿದ. ನೆಪ ಮಾತ್ರಕ್ಕೆ ಹಾಗೆ ಹೋಗಿ ಹೀಗೆ ಬರುತ್ತಿದ್ದ.
“ಏನು ನಿಮಗೆ ಕೆಲಸ ಇಲ್ವ?” ಯಶೋಧೆ ಕೇಳಿದಾಗ,
“ನಾನು ಅರಣ್ಯ ರಕ್ಷಕ… ಈ ಅರಣ್ಯದ ನಡುವೆ ನೀನು ಇರೋದ್ರಿಂದ ನಿನ್ನ ರಕ್ಷಣೆ ಮಾಡಿದ್ರೆ…ಅರಣ್ಯ ರಕ್ಷಣೆ ಮಾಡಿದ ಹಾಗೆ ಅಲ್ವ?” ಒಂದು ದಿನ ಅವರು ಶಿವಮೊಗ್ಗಕ್ಕೆ ಹೋಗಿ ಬಂದರು. ಹೋಟೆಲಿನಲ್ಲಿ ಏನೇನೋ ತಿಂಡಿ ಹೇಳಿ ಅದು ತಿನ್ನು ಇದು ತಿನ್ನು ಎಂದು ಒತ್ತಾಯ ಮಾಡಿದ. ಒಂದು ಸಿನಿಮಾ ತೋರಿಸಿದ.
“ಏನಾದ್ರೂ ತೊಕೊಬೇಕೇನು ಯಶು ?” ಎಂದು ಕೇಳಿದ.  ಒಂದೆರಡು ಬಾರಿ, “ಯಶು, ತೀರ್ಥಹಳ್ಳಿಗೆ ಹೋಗೋಣ” ಎಂದ.
“ಮುಂದಿನ ವಾರ ಹೋಗೋಣ…”
“ಯಾಕೆ? ಈ ವಾರ ಯಾಕೆ ಬೇಡ ?”
“ಹಿಂದೇನೇ ಹೇಳೊರಲಿಲ್ವ ನಾನು…. ನಮಗೂ ತೊಂದ್ರೆ ಅವರಿಗೂ ತೊಂದ್ರೆ… ಮುಂದಿನವಾರ ಹೋಗೋಣ ಬಿಡಿ.”
“ಯಶು, ಅಪ್ಪ ಅಮ್ಮನ ನೆನಪಾಗೋದಿಲ್ವೇನು?”
“ನಾನೇನು ಎಳೆ ಕೂಸೆ…” ಅವಳು ಒಂದು ರಾತ್ರಿ ಬಾಯಿಬಿಟ್ಟು ಹೇಳಿದಳು.
“ನೀವು ನನಗೆ ತುಂಬಾ ಉಪಚಾರ ಮಾಡ್ತೀರಪ್ಪ.”
“ಉಪಚಾರ! ಛೆ ಇದೆಲ್ಲ ಉಪಚಾರಾನ?”
“ಮತ್ತೆ….ನೀರು ಸೇದಬೇಡ ಅಂತೀರ…ಕಸ ಗುಡಿಸಬೇಡ ಅಂತೀರ… ಊರಿಗೆ ಹೋಗೋಣೇನು ಅಂತೀರ… ಇದೆಲ್ಲ ಉಪಚಾರ ಅಲ್ವ…”
“ಯಶು ನೀನು ಸುಖವಾಗಿರಬೇಕು ಅಂತ ನನ್ನಾಸೆ….ನೀನು ಯಾವ ಕಾರಣಕ್ಕೂ ಬೇಸರಪದಬಾರದು.”
“ನನ್ನ ಮೇಲೆ ನಿಮಗೆ ಅಷ್ಟು ಪ್ರೀತೀನ?” ಹಿಂದೊಮ್ಮೆ ಅವನು ತನಗೆ ಕೇಳಿದ ಪ್ರಶ್ನೆ ಇದು. ಇಂದು ಅವನಿಗೇನೆ ಕೇಳಿದಳು ಯಶೋಧೆ. ಅವನು ತಟ್ಟನೆ ಉತ್ತರ ಕೊಟ್ಟ.
“ಹೌದು, ನಿನ್ನ ಮೇಲೆ ನನಗೆ ತುಂಬಾ ಪ್ರೀತಿ.”
“ಯಾಕೆ?”
“ನೀನು ಮುದ್ದು ಮುದ್ದಾಗಿದೀಯ…ಮತ್ತೆ…”
“ನೀನೇ ನನ್ನ ಬಯಸಿ ಮದುವೆಯಾಗಿದೀಯ,”
“ದೇವರೆ ನಿಮಗೆ ಇಚ್ಛೆ ಇರಲಿಲ್ವೆ?”
“ಇತ್ತು…..ಆದರೆ ಮೊದಲು ಬಾಯಿ ಬಿಟ್ಪವಳು ನೀನು. ಇಂಥಾ ವಿಷಯದಲ್ಲಿ ಗಂಡಸು ಮನಸ್ಸಿನಲ್ಲಿರೋದನ್ನ ಹೇಳತಾನೆ. ಹೆಣ್ಣು ಹೇಳಲಿಕ್ಕೆ ನಾಚ್ತಾಳೆ….ಇಲ್ಲಿ ನೀನೇ ಹೇಳಿದ್ದರಿಂದ…ನಿನ್ನ ಮೇಲೆ ನನಗೆ ಹೆಚ್ಚು ಪ್ರೀತಿ…ಬಯಸಿ ಬಯಸಿ ಕೈ ಹಿಡಿದ ಗಂಡ ಕೆಟ್ಟವನಾಗಬಾರದಲ್ಲ…”
“ಓ!” ರಘುರಾಮನ ಮಾತು ಕೇಳಿ ಛಿಳ್ಳನೆ ಅವಳ ಕಣ್ಣಲ್ಲಿ ನೀರು ಚಿಮ್ಮಿತು” ದೀಪದ ಬೆಳಕಿನಲ್ಲಿ ಇದು ಗಮನಿಸಿ ಕೇಳಿದ,
“ಯಶು, ಅಳುತಿದೀಯ ?”
“ಸಂತೋಷ ಆಯ್ತು ನನಗೆ…” ಅವಳು ಅವನ ಕೈ ಹಿಡಿದುಕೊಂಡಳು.
“ತುಂಬಾ ರಾತ್ರಿ ಆಯ್ತು…ನಿದ್ದೆ ಬರೋದಿಲ್ವ?” ಎಂದು ಕೇಳಿ ದೀಪ ಆರಿಸಿದ. ಯಶೋಧೆ ಗಂಡನ ಮಗ್ಗುಲಿಗೆ ಸೇರಿಕೊಂಡಳು. ಮನೋಹರಿ ಕೂಡ ಯಶೋಧೆಯನ್ನು ಚೆನ್ನಾಗಿ ನೋಡಿಕೊಳ್ಳುತ್ತಿದ್ದಳು. ರಘುರಾಮ ಕೆಲಸಕ್ಕೆಂದು ಹೋದ ನಂತರ, ಮಹದೇವನ್ ಭಟ್ಪನ ಅಂಗಡಿ, ಮರಡಿಹಳ್ಳಿ ಎಂದು ಅಲೆಯಲು ಹೋಗುತ್ತಿದ್ದ. ಮನೆಯಲ್ಲಿದ್ದರೂ ಬಂಗಲೆಯ ಕುರ್ಚಿ ಮೇಜು ಒರೆಸುವುದು ಇತ್ಯಾದಿ ಮಾಡುತ್ತಿದ್ದ. ಆಗ ಇಲ್ಲಿ ಈ ಹೆಂಗಸರು ಇಬ್ಬರೇ ಆಗುತ್ತಿದ್ದರು. ಇವರ ಮಾತುಕತೆ ಅಡೆ ತಡೆ ಇಲ್ಲದೆ ನಡೆಯುತ್ತಿತ್ತು. ಮನೋಹರಿ ತನ್ನ ಮನೆಯ ತಾಯಿ ತಂದೆ ತಂಗಿ ತಮ್ಮಂದಿರ ವಿಷಯ ಹೇಳುತ್ತಿದ್ದಳು. ಯಶೋಧೆ ತನ್ನ ಮನೆಯ ವಿಷಯ. ಹೀಗೇಯೇ ಮಾತು ಅಡಿಗೆ ಊಟ ತಿಂಡಿಯತ್ತ ಹೊರಳುತ್ತಿತ್ತು. ಅದು ಹೇಗೆ ಮಾಡಬೇಕು ಇದು ಹೇಗೆ ಮಾದಬೇಕು ಎಂದು ಯಶೋಧೆ ಮನೋಹರಿಯಿಂದ ಕೇಳಿ ತಿಳಿದುಕೊಳ್ಳುತ್ತಿದ್ದಳು. ಅವಳು ತಾನು ಮಾಡಿದ ಸಾರನ್ನೋ, ಪಲ್ಯವನ್ನೋ ತಂದು ಯಶೋಧೆಯ ಮನೆಗೆ ಕೊಟ್ಟು ಹೋಗುತ್ತಿದ್ದಳು. ಇಲ್ಲಿ ಗಂಡ ಹೆಂಡತಿ ಊಟಕ್ಕೆ ಕುಳಿತಾಗ, ಅಲ್ಲಿಂದ ಮನೋಹರಿ-
“ಯಶೋಧೆ, ಹೇಗಿದೆ ಪಲ್ಯ?” ಎಂದು ಕೇಳುತ್ತಿದ್ದಳು.
“ಚೆನ್ನಾಗಿದೆಯಂತೆ.”
“ಅವರು ದಿನಾ ಇಲ್ಲೇ ಅಟ ಮಾಡತಿದ್ರು. ನೀವು ಹೇಳಿ…”
“ಚೆನ್ನಾಗಿದೆ.” ಒಮ್ಮೊಮ್ಮೆ ರಘುರಾಮ ಬರುವುದು ತಡವಾಗುತ್ತಿತ್ತು. ಆಗ ಮನೋಹರಿ ಹೋಗಿ ಅಲ್ಲಿಯೇ ಕೂರುತ್ತಿದ್ದಳು. ಅವಳಿಗೆ ಒಂದು ಅನುಮಾನವಿತ್ತು. ರಘುರಾಮನ ಆ ವಿಚಿತ್ರ ಸ್ವಭಾವದ ಬಗ್ಗೆ ಹುಟ್ಟಿಕೊಂಡ ಅನುಮಾನ. ಅವನು ಈಗಲೂ ಹಾಗೆಯ ವರ್ತಿಸುತ್ತಿರಬಹುದೇ? ಕೇಳುವುದು ಹೇಗೆ? ಹುಡುಗಿ ಸದಾ ಲವಲವಿಯುಂದಿರುತ್ತಾಳೆ. ಬೆಳಿಗ್ಗೆ ಎದ್ದ ಕ್ಷಣದಿಂದ ಗುಣಗುಣಿಸುತ್ತಾಳೆ, ನಗುತ್ತಾಳೆ, ಜಿಂಕಯಂತೆ ಚಿಮ್ಮಿ ನೆಗೆಯುತ್ತಾಳೆ. ಗುಡ ಹೆಂಡತಿ ತುಂಬಾ ಅನ್ಯೋನ್ಯದಿಂದಿದ್ದಾರೆ. ರಘುರಾಮ ತನ್ನ ಬಳಿ ಬಂದಿಲ್ಲ. ಅವನಿಗೆ ಅದು ಮರೆತುಹೋಗಿರಲೂಬಹುದು  ಮನೋಹರಿ ನಿಟ್ಟುಸಿರು ಬಿಟ್ಟಳು. ಏಕೋ ಆ ದಿನವೆಲ್ಲ ಅವಳು ಮಂಕಾಗಿಯೇ ಇದ್ದಳು.
* * *
ಗೋವಿಂದ ರಘುರಾಮ ಸೇರಿ ಒಂದು ಕೇಸು ದಾಖಲೆ ಮಾಡಿದರು. ಹಳ್ಳಿಮರಡಿಯ ಜವರಯ್ಯ. ಮಂಡಗದ್ದೆ ಕಾಡಿನಲ್ಲಿ ಸಾಗುವಾನಿ ಮರ ಕಡಿದು ಸಾಗಿಸುತ್ತಿರುವ ಸುದ್ದಿ ಕಿವಿಗೆ ಬಿದ್ದು ಇಬ್ಬರೂ ಅಲ್ಲಿಗೆ ಧಾವಿಸಿದರು. ಒಂದು ಗಾಡಿ ಭತ್ತ ಹೇರಿಕೊಂಡು ಶಿವಮೊಗ್ಗದತ್ತ ಹೊರಟಿತ್ತು. ಭತ್ತವನ್ನು ಮೂಟೆಗಳಲ್ಲಿ ತುಂಬಿರಲಿಲ್ಲ. ಗಾಡಿಯ ನಾಲ್ಕು ಕಡೆ ಚೀಲ ಕಟ್ಟಿ ಗಾಡಿಯಲ್ಲಿಯೇ ಭತ್ತ ತುಂಬಲಾಗಿತ್ತು. ಇದು ಅನುಮಾನಕ್ಕೆ ಆಸ್ಪದ ಕೊಟ್ಟಿದ್ದರಿಂದ ಜವರಯ್ಯನ ಗಾಡಿ ನಿಲ್ಲಿಸಿ ಗೋವಿಂದ-
“ಏನಿದೆ ಗಾಡೀಲಿ ?” ಎಂದು ಕೇಳಿದ.
“ಕಾಣಲ್ವ…ಭತ್ತ” ಎಂದ ಜವರಯ್ಯ. ಗೋವಿಂದ ಗಾಡಿ ಹತ್ತಿದಾಗ ಜವರಯ್ಯ ತಡೆದ.
“ಸರಕಾರಿ ನೌಕರ ನಾನು…ನನ್ನನ್ನ ತಡೀಬಾರದು” ಎಂದ ಗೋವಿಂದಯ್ಯ. ರಘುರಾಮ ಅವನ ನೆರವಿಗೆ ಬಂದು ನಿಂತ. ಕೈಲಿದ್ದ ಕೋಲನ್ನು ಭತ್ತದೊಳೆಗೆ ತುರುಕಿದಾಗ ಒಳಗೆ ಬೇರೇನೋ ಇರುವುದು ಖಚಿತವಾಯಿತು. ಗ್ರಾಮಾಂತರ ಪೋಲೀಸ್ ನೆರವು ಪಡೆದು ಶೋಧಿಸಿದಾಗ ಆರು ಸಾಗುವಾನಿ ತುಂಡುಗಳು ಭತ್ತದ ಅಡಿಯಲ್ಲಿ ಮಲಗಿದ್ದವು. ಗಾಡಿಯನ್ನು ಜವರಯ್ಯವನ್ನು ವಶಕ್ಕೆ ತೆಗೆದುಕೊಂಡು ತೀರ್ಥಹಳ್ಳಿ ಕಛೇರಿಗೆ ವಿಷಯ ತಿಳಿಸಿ ಕೇಸು ದಾಖಲೆ ಮಾಡಿ ಊರಿಗೆ ಮರಳಿದಾಗ ರಾತ್ರಿಯಾಗಿತ್ತು. ಊಟ ಮುಗಿಸಿ ರಘುರಾಮ ಜವರಯ್ಯನ ಕತೆ ಹೇಳುತ್ತ ಮಲಗಿದ. ಆ ಕಡೆಯಿಂದ ಮಹದೇವನ್, ಮನೋಹರಿ ಕೂಡ ಇವನ ಮಾತು ಕೇಳುತ್ತಿದ್ದರು. ಯಶೋಧೆ ಗಂಡನ ತೋಳಿನ ಮೇಲೆ ತಲೆ ಇಟ್ಟು ಮಲಗಿದ್ದಳು. ಮಾತು ಕೇಳುತ್ತ ಅವಳಿಗೆ ಅದಾವಾಗಲೋ ನಿದ್ದೆ ಬಂದಿತು.
ನಡುವೆ ಎಚ್ಚರವಾದಾಗ ಮಗ್ಗುಲಲ್ಲಿ ರಘುರಾಮ ಇರಲಿಲ್ಲ. ದೀಪ ಆರಿದೆ. ಬಾಗಿಲು ತೆರೆದಿದೆ, ಹಾಸಿಗೆ ಬರಿದಾಗಿದೆ. ಯಥಾಪ್ರಕಾರ ಹೊರಗಿನಿಂದ ಏನೇನೋ ಸದ್ದು. ಎಲ್ಲಿಗೆ ಹೋಗಿರಬಹುದು ? ರಾತ್ರಿಯ ಹೊತ್ತು ಆತ ಹೊರಗೆ ಹೋಗುವುದಿಲ್ಲ. ಇಂದು ಎಲ್ಲಿ ಹೋದ? ಹೀಗೆ ವಿಚಾರ ಮಾಡುತ್ತಲೇ ಬಹಳ ಹೊತ್ತು ಕಾದಳು ಅವಳು. ಎಷ್ಟೋ ಹೊತ್ತಿನ ನಂತರ ಬಾಗಿಲು ಮುಚ್ಚಿದ ಸದ್ದಾಯಿತು. ರಘುರಾಮ ಬಂದು ಪಕ್ಕದಲ್ಲಿ ಮಲಗಿಕೊಂಡ. ಅವನ ಕೈ ತನ್ನ ಹೊದಿಕೆ ಸರಿಪಡಿಸಿತು. ನಂತರ ಆತ ನಿದ್ದೆ ಹೋದ. ಆಗ ಪಕ್ಕದ ಮನೆಯ ಬಾಗಿಲನ್ನು ಕೂಡ ಹಾಕಿದ ಸದ್ದು ಕೇಳಿಸಿತು. ಮಹದೇವನ್ ಹಾಗು ತನ್ನ ಗಂಡ ಇಷ್ಪು ಹೊತ್ತು ಹೊರಗೆ ಕುಳಿತು ಮಾತನಾಡುತ್ತಿದ್ದರೇನೋ ಎಂದು ಅವಳು ಗಂಡನ ಕಡೆ ಹೊರಳಿದಳು.

