 ಬೇರೆಲ್ಲೂ ಇದು ನಡೆಯುವುದಿಲ್ಲ
ಯಶೋಧೆ ಒಳ ಬಂದು ಬಾಗಿಲು ಹಾಕಿಕಾಂಡದ್ದು ಅನಂತನ ಪಾಲಿಗೆ  ಗಾಬರಿಯ ವಿಷಯವಾಯಿತು. ಅವನು ಮೇಜಿನ ಮೇಲೆ ಇಟ್ಟುಕೊಂಡು ಕುಳಿತ ಗಾಜಿನ  ಲೋಟ ಬಾಟಲಿಯನ್ನು ಬೇಗನೆ ಮುಚ್ಚಿಡುವ ಯತ್ನ ಮಾಡಿದ. ಕುಡಿಯಲು ಅದೇ ಆರಂಭಿಸಿದ್ದರಿಂದ ಅವನಿಗೆ ಅಮಲು ಏರಿರಲಿಲ್ಲ.  ಫಾರೆಸ್ಟ್ ಲಾಡ್ಜಿನ ಅಡಿಗೆ ಭಟ್ಟನಾಗಿ ಕೆಲಸಕ್ಕೆ ಸೇರಿದ ಮೇಲೆ ಅವನು ಬದಲಾಗಿದ್ದ,ಬೆಳೆದಿದ್ದ, ಪ್ರೌಢನಾಗಿದ್ದ. ಬೇಡವೆಂದರೂ ಕೆಲ ಅಭ್ಯಾಸಗಳು ಗಂಟು ಬಿದ್ದಿದ್ದವು. ಆದರೆ ಈ ಯಾವ ಅಭ್ಯಾಸಗಳ ಜೊತೆಯೂ ಅವನು ತೇಲಿಕೊಂಡು ಹೋಗಿರಲಿಲ್ಲ. ಈ  ಅಭ್ಯಾಸಗಳು ಅವನಲ್ಲಿ ದೌರ್ಬಲ್ಯಗಳಾಗಿ ಉಳಿಯಲಿಲ್ಲ. ಇದಕ್ಕೆ ಕಾರಣ ಅವನ ತಾಯಿ ರಾಧಮ್ಮ. ಅವಳದ್ದು ಬಹಳ ಸೂಕ್ಷ್ಮದೃಷ್ಪಿ. ಯಾವುದೂ ಅವಳ ಗಮನಕ್ಕೆ ಬಾರದೇ ಹೋಗುತ್ತಿರಲಿಲ್ಲ. ಬಂಗಲೆಗೆ ಯಾರೇ ಬರಲಿ, ಯಾರೇ ಹೋಗಲಿ ಅವಳಿಗೆ ತಿಳಿಯುತ್ತಿತ್ತು. ಅಲ್ಲಿ ಊಟ ಮಾಡುವವರು ಅಡಿಗೆ ಎಲ್ಲಿ ಮಾಡಿಸುತ್ತಾರೆ ಎಂಬುದು ಗೊತ್ತಾಗುತ್ತಿತ್ತು. ಕುಡಿಯಲು ಅದು ಇದು ತರಿಸುವುದು, ಜೊತೆಗೆ ಯಾರು ಯಾರನ್ನೋ ಕರೆತರುವುದನ್ನೂ  ಕೂಡಾ ಅವಳು ಗಮನಿಸುತ್ತಿದ್ದಳು. ಇದಲ್ಲ ಮಗನ ಮೇಲೆ ಏನು ಪರಿಣಾಮ ಉಂಟುಮಾಡ ಬಹುದು ಎಂಬುದನ್ನು ಅವಳು ವಿಚಾರ ಮಾಡಿದಳು. ಅನಂತನನ್ನು ಈ ಕೆಲಸಕ್ಕೆ  ಹಚ್ಚಬಾರದಿತ್ತು ಎಂದು ಅವಳು ಹಲವು ಬಾರಿ ಯೋಚನೆ ಮಾಡಿದಳು.
ಒಬ್ಬರಿಗೆ ಅಡಿಗೆ ಮಾಡಿ ಹಾಕುವುದು, ಎಂಜಲು ತಟ್ಟೆ, ತಗೆಯುವುದು ಖಂಡಿತ ಯೋಗ್ಯ ಕೆಲಸವಲ್ಲ. ಆದರೆ ಇದು ಸರಕಾರಿ ಕೆಲಸ. ಯಾರದ್ದೇ ಹಂಗು ಇಲ್ಲ ಎಂಬುದೇ  ಸಮಾಧಾನದ ವಿಷಯ. ಸಂಬಳದ ಜೊತೆಗೆ ಒಳ್ಳೆಯ ಆದಾಯವಿತ್ತು. ಹೀಗೆಂದೇ ಅವಳು ಕೆಲಸದ ಬಗ್ಗೆ ಅಷ್ಟಾಗಿ ಚಿಂತೆ ಮಾಡುತ್ತಿರಲಿಲ್ಲ. ಆದರೆ ಬಂಗಲೆಗೆ ಬರುವ ಜನ, ಅಲ್ಲಿ  ನಡೆಯುವ ವ್ಯವಹಾರ ಒಳ್ಳೆಯದಲ್ಲ ಎಂಬುದು ಹೊಸ ಚಿಂತೆಯಾಗಿತ್ತು. ಸರಕಾರಿ ಕೆಲಸದ ಮೇಲೆ ಬರುವವರ ಅನುಕೂಲಕ್ಕೆಂದು ಇಂತಹಾ ಬಂಗಲೆಗಳನ್ನು ಕಟ್ಟಿಸಿತಾದರೂ ಇಲ್ಲಿ ನಡೆಯುವ ಕೆಲಸವೇ ಬೇರೆ. ಈ ಕೆಲಸದ ನಡುವೆ ಅನಂತ ಓಡಿಯಾಡಿಕೊಂಡಿರ ಬೇಕಲ್ಲ. ಮಗ ಕೋಳಿ ಕುರಿಯ ಅಡಿಗೆ ಮಾಡುತ್ತಾನೆ. ಹೊರಗಿನಿಂದ ಬರುವವರೇ ಕುಡಿಯಲು  ತರುತ್ತಾರಂತೆ. ಅದಕ್ಕೆ ಸೋಡಾ ಇತ್ಯಾದಿ ಕೊಡುವ ಕೆಲಸ ಮಗನದ್ದು. ಬಂಗಲೆಯಲ್ಲಿ ಏನೇ ನಡೆಯಲಿ ಅಲ್ಲಿ ಇವನು ಇರಬೇಕು. ಅಂದರೆ ಆ ವಾಸನೆ ಸೋಂಕು ಇವನಿಗೆ ತಗಲದೆ ಇದ್ದೀತೆ. ಆಗಾಗ್ಗೆ ಅವಳು ಮಗನಿಗೆ ಹೇಳುತ್ತಿದ್ದಳು-
“ಅನಂತು, ನಾವು ಎಲ್ಲೇ ಇರಲಿ…ನಾವು ನಾವಾಗಿರಬೇಕು.”
“ಏನಮ್ಮ ಹೀಗಂದ್ರೆ?”
“ಬಾತುಕೋಳಿಗಳ ಜತೆ ಹಂಸಾನ ಬಿಟ್ರೆ ಅದು ಬೇರೆ ಆಗಿರುತ್ತೆ ಗೊತ್ತ ನಿನಗೆ….. ಹಾಗೆ.”
“ಈ ಮಾತು ಈಗ ಯಾಕೆ?”
“ಸಹವಾಸ ದೋಷ ಅಂತ ಕೇಳಿದೀಯ…ಕುಡಿಯೋರ ನಡುವೆ ಇರೋನು ನಿಧಾನವಾಗಿ ಕುಡಿಯೋದನ್ನ ಕಲೀತಾನೆ…ನಾವು ನಮ್ಮ ಸಂಸ್ಕೃತಿ, ಧರ್ಮ, ಜಾತಿ ನೋಡಿ ಇದನ್ನೆಲ್ಲ ಕಲೀಬೇಕಾಗುತ್ತೆ…” ಅನಂತ ನಗುತ್ತಿದ್ದ.
“ಅಮ್ಮ…ನೀನು ಹದಿನೆಂಟನೇ ಶತಮಾನದಲ್ಲಿದ್ದೀಯ…ಈ ಬಂಗಲೆಗೆ ತಿನ್ನಲಿಕ್ಕೆ ಕುಡೀಲಿಕ್ಕೆ ಅಂತ ಬರೋರು ಯಾರು ಗೊತ್ತೆ? ಮುಂದುವರಿದ ಜಾತಿಯವರು…ಉತ್ತಮರು… ಬೇರೆಯವರು ಧೈರ್ಯವಾಗಿ ಮನೇಲೇ ತಿನ್ನಬಹುದು…ಕುಡೀಬಹುದು…ಆದರೆ ಉತ್ತಮರು ಹಾಗೆ ಮಾಡಲಿಕ್ಕೆ ಆಗೋಲ್ಲ….ಅವರು ಕದ್ದು ಮುಚ್ಚಿ ಇಲ್ಲಿಗೆ ಬರತಾರೆ…ನೀನು ಜಾತಿ ರ್ಮ ಅಂತೀಯ…”
“ಈ ಕದ್ದು ಮುಚ್ಚಿ ಮಾಡೋದು ಆತ್ಮದ್ರೋಹ ಅಂತ ನಾನು ಹೇಳೋದು… ಮನಸ್ಸಿನಲ್ಲಿ ಒಂದು ಅಂಜಿಕೆ ಹೆದರಿಕೆ ಹೇಸಿಗೆ ಇಟ್ಕೊಂಡು ಯಾವ ಕೆಲಸಾನೂ ಮಾಡಬಾರದು…ಕೆಲವರ ಸಂಸ್ಕಾರಕ್ಕೆ ಕೆಲವು ಕೆಲಸಗಳನ್ನ ಮಾಡಲಿಕ್ಕೆ ಆಗೋದಿಲ್ಲ…ಅಂತಹಾ  ಕೆಲಸಗಳಿಂದ ದೂರ ಇರೋದು. ಮಾಂಸ ತಿನ್ನದೆ ಹೆಂಡ ಕುಡೀದ ಎಷ್ಟು ಲಕ್ಷ ಜನ ಬದುಕಿಲ್ಲ…” ಈ ಬಗೆಯ ಮಾತುಗಳು ಅನಂತನ ಮೇಲೆ ಪರಿಣಾಮ ಬೀರಿದ್ದವು. ಚಿಕ್ಕಂದಿನಿಂದ ತಾಯಿಯ ಮಗನಾಗಿ ಬೆಳೆದ ಆತ ತಾಯಿಯನ್ನು ಗೌರವದಿಂದ ಕಾಣುತ್ತಿದ್ದ. ಅವಳ ಮಾತುಗಳಿಗೆ ಬೆಲೆ ಕೊಡುತ್ತಿದ್ದ. ಅವಳಿಗೆ ಹೆದರುತ್ತಿದ್ದ. ಈ ಕಾರಣದಿಂದಲೇ ಬಂಗಲೆಯ  ಎಲ್ಲ ವ್ಯವಹಾರಗಳನ್ನು ನೋಡಿಯೂ ಅವುಗಳಿಗೆ ಅಂಟಿಯೂ ಅಂಟದಂತಿದ್ದ. ಆ ಕಡೆಯ ಆಕರ್ಷಣೆ ಸೆಳೆತ ಅತಿಯಾದಾಗ ಅತ್ತ ವಾಲುತ್ತಿದ್ದ, ಜಾರುತ್ತಿದ್ದ. ಆದರೆ ಎಂದೂ ತೂರಿ ಹೋಗಿರಲಿಲ್ಲ.
ರಾಧಮ್ಮ ಊರಲ್ಲಿದ್ದಾಗ ಅವಳ ಕಣ್ಣು ತನ್ನ ಬೆನ್ನ ಹಿಂದೆಯೇ ಇರುತ್ತದೆ ಎಂಬ ಅರಿವಿನಿಂದ ಆದಷ್ಟು ಎಚ್ಚರಿಕೆಯಿಂದಿರುತ್ತಿದ್ದ. ರಾಧಮ್ಮ ಶೃಂಗೇರಿಯಲ್ಲಿರುವ ತನ್ನ ತಮ್ಮನ ಮನೆಗೆ ಕಳಿಸಿದ ತನ್ನ ತಾಯಿಯ ಕಡೆಯ ಸಂಬಂಧಿಕರ ಮನೆಗೆ ಹತ್ತು ಹದಿನೈದು ದಿನ ಇದ್ದು ಬರಲು ಹೋದಾಗ, ಅನಂತ ಕಣ್ಣು ಬಿಚ್ಚಿದ ಕರುವಾಗುತ್ತಿದ್ದ. ನಿತ್ಯ ಸ್ವಲ್ಪ ಕುಡಿಯುತ್ತಿದ್ದ. ತಟ್ಟನೆ ಯಶೋಧ ಒಳ ಬಂದಾಗ ಅವನು ಹೌಹಾರಿದ. ಏಕೆಂದರೆ ರಘುರಾಮನ  ಹೆಂಡತಿ ಯಶೋಧೆಯ ಬಗ್ಗೆ ಅವನಿಗೆ ಒಳ್ಳೆಯ ಅಭಿಪ್ರಾಯವಿತ್ತು. ಅವಳ ಗುಣ ಸ್ವಭಾವ ಸರಳತೆಯನ್ನು ಅವನು ಮೆಚ್ಚಿಕೊಂಡಿದ್ದ. ತನ್ನ ತಾಯಿಯನ್ನು ಯಶೋಧೆ ‘ಅಮ್ಮ’ ಎಂದೇ ಕರೆಯುತ್ತಿದ್ದಳು. ತನ್ನ ತಾಯಿ ಕೂಡ ಯಶೋಧೆಯನ್ನು ತುಂಬಾ ಮೆಚ್ಚಿಕೊಂಡಿದ್ದಳು. ರಘುರಾಮ ಕೂಡ ಒಳ್ಳೆಯವನೆ. ಗಂಡ ಹೆಂಡತಿ ಅನ್ಯೋನ್ಯವಾಗಿದ್ದಾರೆ. ಒಂದು ಜಗಳವಿಲ್ಲ ಕೂಗಾಟವಿಲ್ಲ, ಹೊಡೆದಾಟವಿಲ್ಲ. ಯಶೋಧೆ ಒರಟಾಗಿ ಒಂದು ಮಾತು ಹೇಳುವುದಿಲ್ಲ. ರಘುರಾಮ ರೇಗಾಡುವುದಿಲ್ಲ. ರಾಧಮ್ಮ ಆಗಾಗ್ಗೆ ಹೇಳುತ್ತಿದ್ದಳು-
“ಗಂಡೆ ಹೆಂಡತಿ ಅಂದರೆ ಹೀಗಿರಬೇಕು ನೋಡು” ಎಂದು. ಆದರೆ ಯಶೋಧೆ ಏಕೆ ಹೀಗೆ ಬಂದು ಒಳಗೆ ಸೇರಿಕೊಂಡಿದ್ದಾಳೆ? ಅನಂತ ಸಾವರಿಸಿಕೊಂಡು ಎದ್ದ. ರಘುರಾಮ ಈವರೆಗೆ ಇಲ್ಲಿಯೇ ಇದ್ದವನು ಇದೇ ತಾನೇ ತನ್ನ ಮನೆಗೆ ಹೋದ. ಅಲ್ಲಿ ಏನೂ ಗಲಾಟೆ ನಡೆದಂತಿಲ್ಲ. ಆದರೆ ಯಶೋಧೆಯ ಈ ವರ್ತನೆಗೆ ಏನು ಕಾರಣ “ಯಶೋಧಾ” ಅವನು ಅವಳತ್ತ ನೋಡಿದ. ಯಶೋಧೆ ಅವನನ್ನು ದಿಟ್ಟಿಸಿದಳು. ಅವಳ ತುಟಿಗಳು ಅದುರಿದವು. ಕಣ್ಣುಗಳಲ್ಲಿ ನೀರು ತುಂಬಿಕೊಂಡು ಬಂದಿತು. ಸೆರಗನ್ನು ಉಂಡೆ ಮಾಡಿ ಬಾಯಿಗೆ ತುರುಕಿಕೊಂಡು ಮುಚ್ಚಿದ ಬಾಗಿಲಿಗೆ ಬೆನ್ನು ಹಚ್ಚಿ ನಿಂತ ಅವಳು ಅಲ್ಲಿಯೇ ಕುಸಿದು ಕುಳಿತು, ಮೊಣಕಾಲುಗಳ ನಡುವೆ ಮುಖವಿರಿಸಿಕೊಂಡು ಮೌನರೋಧನ ಆರಂಭಿಸಿದಳು. ಅನಂತ ಗೊಂದಲದಲ್ಲಿ ಬಿದ್ದ. ಆದರೂ ಗಾಬರಿಯಿಂದಂಬಂತೆ ಅವನು ಮತ್ತೊಮ್ಮೆ ಬಾಯಿ ತೆರೆದಾಗ ಯಶೋಧೆ ಅಳುತ್ತಿದ್ದಳು. ತಲೆ ಎತ್ತಿ ಸುಮ್ಮನಿರುವಂತೆ ಸನ್ನ ಮಾಡಿದಳು. ಆಗ ಅನಂತ ಏನೂ ಅರ್ಥವಾಗದಿದ್ದರೂ ಯಶೋಧೆಯ ಮಾತಿಗೆ ಬೆಲೆ ಕೊಟ್ಟವನಂತೆಸುಮ್ಮನುಳಿದ. ಮತ್ತೆ ಬಂದು ಮಂಚದ ಮೇಲೆ ಕುಳಿತ.
ಯಶೋಧೆ ಸಾವರಿಸಿಕೊಂಡಳು. ದೀರ್ಘ ನಿಟ್ಪುಸಿರು ಬಿಟ್ಟು ಕಣ್ಣು ಒರೆಸಿಕೊಂಡಳು. ತಲೆಗೂದಲು ಸರಿಪಡಿಸಿಕೊಂಡಳು. ಈ ಕೆಲಸ ಮಾಡುವಾಗಲೂ ಅವಳ ಮುಖದ ಮೇಲೆ ಏನೋ ವೇದನೆ ಇತ್ತು, ಗೊಂದಲವಿತ್ತು. ಹೊಲಸಾದುದೇನನ್ನೋ ತುಳಿದವಳಂತೆ ಅವಳು ಖ ಮಾಡಿಕೊಂಡಿದ್ದಳು. ಈ ಪರಿಸ್ಥಿತಿಯಲ್ಲಿಯೇ ಹಲವು ನಿಮಿಷಗಳು ಉರುಳಿದವು. ಅನಂತ ಮುಂದೆ ತಡೆಯದಾದ.
“ಅಲ್ಲ ಇದೆಲ್ಲ ಏನು ?” ಎಂದಾತ ಕೇಳಿದ ಇಳಿ ದನಿಯಲ್ಲಿ.
“ನಾನು ಹ್ಯಾಗೆ ಹೇಳಲಿ ?” ಎಂದು ಯಶೋಧೆ ತುಟಿ ಕಚ್ಚಿಕೊಂಡಳು.
“ಅವರಿಗೆ ನಾನು ಬೇಕಂತೆ…ಆದರೆ ನಾನು ಅವರ ಹತ್ತಿರ ಹೋಗೋಕಿಂತ ಮುಂಚಿ ಬೇರೊಬ್ಬರ ಸಹವಾಸ ಮಾಡಿ ಹೋಗಿ, ಅವರಿಗೆ ನಡೆದುದನ್ನ ಹೇಳಬೇಕಂತೆ” ಕಷ್ಪಪಟ್ಪು ನುಡಿದಳು ಯಶೋಧೆ. ಅವಂತನ ಮೈ ತಟ್ಟನೆ ಬಿಸಿಯೇರಿತು.
“ರಘುರಾಮ ನಿನ್ನನ್ನ ಇಲ್ಲಿಗೆ ಅದಕ್ಕೇ ಕಳುಹಿಸಿದನೇನು?”
“ಹೌದು…ಹೌದು” ಅವಳು ತಲೆ ತಗ್ಗಿಸಿದಳು.
“ಓ! ನಾನು ಇಂತಹ ವಿಷಯ ಕೇಳಿರಲಿಲ್ಲ.” ಅವನು ಕೇಳಬಾರದ್ದನ್ನು ಕೇಳಿದವನಂತೆ ತಲೆ ಕೊಡವಿದ. “ಈ ಹಿಂದೆ ಇಲ್ಲಿ ಮಹದೇವನ್ ಅಂತ ಒಬ್ಬ ಅಡಿಗೆಯಾತ ಇದ್ದ. ಅವನ ಹಂಡತಿ
ಮನೋಹರಿ._.ಅವಳಿಗೂ ನಮ್ಮವರಿಗೂ ಸಂಬಂಧವಿತ್ತು…ಇದು ಅವಳು ಕಲಿಸಿದ ಪಾಠ… ನನ್ನ ಕುತ್ತಿಗೆಗೆ ಉರುಲಾಗಿ ಸುತ್ತಿಕೊಂಡಿದೆ.” ಯಶೋಧೆ ಹೇಳುತ್ತ ಹೇಳುತ್ತ ಮತ್ತೆ ಅಳತೊಡಗಿದಳು. ಅವಳ ಕಣ್ಣುಗಳಿಂದ ದಪ್ಪ ಹನಿಗಳು ದಳದಳನೆ ಉದುರಿದವು. ಆಗ ಅನಂತನಿಗೆ ಕೆಟ್ಟದೆನಿಸಿತು. ಅವನ ಸಂಸ್ಕೃತಿ ಮಾನವೀಯತೆ ಜಾಗೃತವಾಗಿ ದೇಹದ ಮೂಲೆ ಒಂದರಲ್ಲಿ ಹಾರಿದ ಕಾಮದ ಕಿಡಿಗಳು  ಅಲ್ಲಿಯೇ ಆರಿಹೋದವು. ಗಂಡನಾದವನೇ ಈ ಹೆಂಗಸನ್ನು ಒಂದು ಉದ್ದೇಶಕ್ಕಾಗಿ ತನ್ನಬಳಿ ಕಳಿಸಿದ್ದಾನೆ ಎಂಬ ಮಾತು ಕೇಳಿ ಅವನ ಮನಸ್ಸು ಜಾರುವ ದಾರಿಯತ್ತ ಹೊರಳಿದ್ದು
ಸುಳ್ಳಲ್ಲ. ಆದರೆ ಹಿಂದೆಯೇ ಅವನು ಸಾವರಿಸಿಕೊಂಡ. ಯಶೋಧೆಯ ದೀನಾವಸ್ಥೆಯ ಬಗ್ಗೆ ಕರುಣೆ, ರಘುರಾಮನ ಹೊಲಸು ಹವ್ಯಾಸದ ಬಗ್ಗೆ ಸಿಟ್ಟು ಉಕ್ಕಿ ಬಂದು ಅವನು ಕುಳಿತಲ್ಲಿಂದ ಎದ್ದ. ನೇರವಾಗಿ ಯಶೋಧೆಯ ಬಳಿ ಬಂದು ನಿಂತು ಅವನೆಂದ-
“ತಂಗಿ…ನಾನು ಈ ಸಂದರ್ಭವನ್ನ ದುರುಪಯೋಗಪಡಿಸಿಕೊಳ್ಳುವಂತಹ ಕಟುಕ ನಾನಲ್ಲ…ನಾನು ಸಂಪನ್ನ ಅಲ್ಲ… ಆದರೆ ನಿನ್ನ ಪಾಲಿಗೆ ನಾನು ನಿನ್ನ ಅಣ್ಣನಾಗಿ ನಿಂತಿದೀನಿ….ನೀನು ಇಲ್ಲಿ ನಿಶ್ಚಿಂತೆಯಿಂದಿರು…” ಕುಳಿತ ಯಶೋಧೆ ಹಾಗೆಯೇ ಮುಂದೆ ಬಾಗಿದಳು. ಅವಳ ಕೈ ಅನಂತನ ಕಾಲುಗಳತ್ತ ಚಲಿಸಿದಾಗ ಅನಂತ ಹಿಂದೆ ಹಾರಿದ…
“ಬೇಡಮ್ಮ, ಹೇಳಿದ್ನಲ್ಲ ನಾನು ಸಂಪನ್ನ ಅಲ್ಲ…ಆದರೆ ನಿನ್ನನ್ನ ನೋಡಿದರೆ ನನಗೆ ಬೇರೆ “ಭಾವನೆ ಬರೋದಿಲ್ಲ. ಅಷ್ಟೆ…” ಎಂದ ಆತ.
“ಇನ್ನು ಯಾವ ಬೆದರಿಕೇನೂ ನಿನಗೆ ಬೇಡ…ಈ ಕಡೆ ಬಂದು ಕುಳಿತುಕೋ…ಇಲ್ಲ ಮಲಕ್ಕೋ…” ಯಶೋಧೆ ಎದೆಯ ಮೇಲಿನ ಭಾರ ಸರಿದುಬಿತ್ತೆಂದು ಸಂತಸಪಟ್ಟಳು. ಕುಳಿತಲ್ಲಿಂದ
ಎದ್ದು ಬಂದು ಬೇರೊಂದು ಕುರ್ಚಿಯ ಮೇಲೆ ಕುಳಿತಳು. ಇಷ್ಟು ದಿನಗಳ ನಂತರ ತನ್ನ ತೊಳಲಾಟವನ್ನು ಅರ್ಥಮಾಡಿಕೊಳ್ಳಬಲ್ಲ ಓರ್ವ ವ್ಯಕ್ತಿ ದೊರೆತನೆಂದು ಅವಳು ಸಂತಸಪಟ್ಟಳು. ಪ್ರಪಂಚದಲ್ಲಿ ಬೇರಾವ ಹೆಣ್ಣಿಗೂ ಇಂತದ ಸ್ಥಿತಿ ಬಂದಿರಲಾರದು ಎನಿಸಿತು. ಅದೂ ಎಂತಹಾ ಸ್ಥಿತಿ. ಗಂಡನಾದವನೇ ಇಂತಹಾ ಕಾರ್ಯಕ್ಕೆ ದಾಗುತ್ತಾನೆಂದರೆ ಯಾರು ನಂಬುತ್ತಾರೆ? ಅಪ್ಪ ಅಮ್ಮ ಅಣ್ಣ_ರಘುರಾಮ ಒಳ್ಳೆಯವ  ಎಂದು ಹೇಳುತ್ತಾರೆ. ಅವನು ಒಳ್ಳೆಯವನೆ ಈ ಒಂದು ವಿಷಯ ಬಿಟ್ಟು. ಆದರೂ ಏನಾದರಾಗಲಿ ಎಂದು ಧೈರ್ಯ ಮಾಡಿ ತಾನು ಅವನು ಹೇಳಿದ ಮಾತಿಗೆ ವಿಗೊಟ್ಟೆ ಗಂಡನಾದವನೇ ಹೋಗು ಅನ್ನುವಾಗ, ತನ್ನ ತಂದೆ ತಾಯಿ ಅಣ್ಣನೇ ಅವನ  ಮಾತು ಕೇಳು ಅನ್ನುವಾಗ ತನಗೇನು ಎಂದು ಮುಂದಾದೆ. ಸದ್ಯ, ಅನಂತನಂತಹಾ ವ್ಯಕ್ತಿ ದೊರಕಿದ್ದು ಒಳಿತಾಯ್ತು. ಮುಂದೆ ?   ಉರಿಯುವ ದೀಪ ನೋಡುತ್ತ ಕುಳಿತಳು ಯಶೋಧೆ.
“ಯಶೂ” ಬಂಗಲೆಯ ಹಿಂಬದಿಯಿಂದ ರಘುರಾಮ ಕರೆದದ್ದು ಕೇಳಿಸಿತು.
“ಹೋಗು ನಡಿ ತಂಗಿ…ಹೋಗು ನಡಿ…” ಎಂದವನೇ ಅನಂತ ಮರೆಯಲ್ಲಿರಿಸಿದ್ದ ಬಾಟಲಿಯನ್ನು ಹತ್ತಿರ ಎಳೆದುಕೊಂಡ. ಯಶೋಧೆ ಬಂಗಲೆಯ ಬಾಗಿಲು ತೆರೆದುಕೊಂಡು ಹೊರಬಂದಳು.
* * *
ಎಂದಿನಂತೆ ಬೆಳಗಾಯಿತು.  ಆದರೆ ಆ ಬೆಳಕು ಎಂದಿನಂತಿರಲಿಲ್ಲ.  ಬಿಸಿಲು ಆಹ್ಲಾದಕರವಾಗಿತ್ತು. ಹಕ್ಕಿಗಳ ಕಲರವದಲ್ಲಿ ಏನೋ ಹೊಸತನ, ಬಹಳದಿನಗಳಿಂದ ಜಡ್ಡುಗಟ್ಟಿದ ಮೈ ಹಗುರವಾಗಿತ್ತು. ಮೊದಲ ಹದ ಮಳೆಗೆ ಒಣಗಿ ನಿಂತ  ಬಯಲು ಹಸಿರು ಹಸಿರಾಗಿ ಒದಲು ಮುರಿದು ಎದ್ದಂತಹಾ ಅನುಭವ.ಯಶೋಧೆ ಮೇಲೆ ಏಳಲಿಲ್ಲ. ಹಾಸಿಗೆಯ ಮೇಲೆಯ ಹಾಂಹುಂ ಎಂದುಹೊರಳಾಡಿದಳು. ರಘುರಾಮನೇ ಎದ್ದು ಅವಳಿಗೆ ಕಾಫಿ ಮಾಡಿ ತಂದುಕೊಟ್ಟ.   “ಏಳೋದಿಲ್ವೇನು ?”ಎಂದು ಕೇಳಿದಾಗ ಅವನ ಮುಖ ನೋಡಲು ಕೂಡ ನಾಚಿಕೆ. ಜೊತೆಗೇನೆ ಈಮನುಷ್ಯನನ್ನು ಅರ್ಥ ಮಾಡಿಕೊಳ್ಳಲು ಆಗಲಿಲ್ಲವಲ್ಲ ಎಂದು ಅಚ್ಚರಿ. ಅವನು ತನ್ನ ಮೇಲೆ  ಇರಿಸಿರುವ ಪ್ರೀತಿ ವಾತ್ಸಲ್ಯಕ್ಕೆ ಅವನ ಮೇಲೆ ಗೌರವ. ಅವನ ಆ ಒಂದು ದೌರ್ಬಲ್ಯಕ್ಕಾಗಿ ಅವನ ಬಗ್ಗೆ ಕನಿಕರ. ಹಿಂದೆಯೇ ಅವನ ಬಗ್ಗೆ ಹೇಸಿಗೆ. ಇಷ್ಟೆಲ್ಲ ಭಾವನೆಗಳ ನಡುವೆಯೂ  ಹಿಂದಿನ ರಾತ್ರಿ ಅವನು ತನ್ನನ್ನು ಸ್ವಾಗತಿಸಿ ಸ್ವೀಕರಿಸಿದ ಆವೇಗವನ್ನು ನೆನಸಿಕೊಂದು ಮೈ ಪುಳಕಗೊಳ್ಳುತ್ತದೆ. ಈ ಮನುಷ್ಯನನ್ನು ಬೈಯಲೆ? ದ್ವೇಷಿಸಲೆ? ಪ್ರೀತಿಸಲೆ? ಗೌರವಿಸಲೆ?  ಏನು ಮಾಡಲಿ? ರಾತ್ರಿ ಬಂಗಲೆಯಿಂದ ಇಳಿದು ಮನೆ ಜಗಲಿ ಹತ್ತುವಾಗ ಇವನು ಬಾಗಿಲಲ್ಲಿ ನಿಂತಿದ್ದ.
“ಯಶೂ” ಎಂದ. ಅವನ ದನಿಯೇ ಮಾರ್ದವತೆಯಿಂದ ಕೂಡಿತ್ತು. ಬಾಗಿಲು ಮುಚ್ಚಿ ಅವಳನ್ನು ಒಳಗೆ ಕರೆದುಕೊಳ್ಳುವತ್ತ ಅವನು ಕೇಳಿದ-
“ಯಶೂ…ಹೇಳು…ಏನಾಯ್ತು?” ಛಿ ಎಂದು ಗಂಡನನ್ನು ಬೈಯಬೇಕೆನ್ನಿಸಿದರೂ, ಯಶೋಧೆ ಮನಸ್ಸು, ಬದಲಾಯಿಸಿಕೊಂಡು ಒಂದು ಕತೆ ಕಟ್ಟಿದಳು ಅದು ರಘುರಾಮನನ್ನು ಕೆರಳಿಸಲೆಂದೇಕಟ್ಟಿದ ಕತೆ, ಜೊತೆಗೆ ತನಗಾಗಿ ಕಟ್ಟಿಕೊಂಡ ಕತೆ. ಕತೆ ಅರ್ಧಕ್ಕೆ ಬಂದಿತ್ತು ರಘುರಾಮ ಸಾಕು ಎಂದು ಚೀರಿದ. ಅವನು ಹಸಿದ ಹುಲಿಯಾಗಿದ್ದ. ಅವನಿಗೆ ಮೈಯೊಪ್ಪಿಸಿ ಯಶೋಧೆ ನಕ್ಕಳು ನರಳಿದಳು. ಅಂದು ರುದ್ರಪ್ಪನ ಪ್ರಕರಣ ನಡೆದಾಗಲೂ ಹೀಗೇಯೆ ವರ್ತಿಸಿದ್ದ ಈತ  ಅಂದು ಒಂದು ಘಟನೆಯನ್ನು ಕಣ್ಣಾರೆ ನೋಡಿ ಇಂದು ಮತ್ತೆ ಅದೇ ವರ್ತನೆ. ಅದೇ ಬಗೆಯ ಘಟನೆಯ ವರ್ಣನೆಯನ್ನು ಕಿವಿಯಾರೆ ಕೇಳಿದ. ಅಂದರೆ ಪ್ರತಿ ಬಾರಿಯೂ ತನ್ನ ಗಂಡ ಉದ್ರೇಕನಾಗಬೇಕಾದರೆ ಈ ಘಟನೆ ನಡೆಯಬೇಕೆ ಎಂದು ಆ ಸುಖದ ನಡುವೆಯೂ ಅವಳುಆತಂಕಗೊಂಡಳು. ಮರುಕ್ಷಣದಲ್ಲಿ ನಾಳಿನ ಚಿಂತೆ ಬೇಡವೆಂದು ಆ ಕ್ಷಣದ ಆನಂದದಲ್ಲಿ ತೇಲಿಹೋಗಿದ್ದಳು. ಈಗ ಮತ್ತೆ ಅದಲ್ಲ ನೆನಪಿಗೆ ಬಂದಿತು.  ಈಗ ಸುಖದ ನೆನಪು ಮಾತ್ರ ಇದೆ. ಕೇವಲ ನೆನಪು.ಯಶೋಧೆ ಕಾಫಿ ಕುಡಿದು ಎದ್ದಳು.
* * *
ಅನಂತ ಆಗಲೇ ಎದ್ದಿದ್ದ. ಬಂಗಲೆಯ ಬಚ್ಚಲು ಮನೆ ದಂಡೆಗೆ ನೀರು ತುಂಬುತ್ತಿದ್ದ. ಅವನ ಜತೆ ಮಾತನಾಡುತ್ತ ರಉರಾಮ ತಾನೂ ಮನೆಯ ಪಾತ್ರೆಗಳಿಗೆಲ್ಲ ನೀರು ತಂದು ತುಂಬಿದ. ಅನಂತನಿಗೆ ಆಶ್ಚರ್ಯವಾದುದಂದರೆ ರಘುರಾಮ ಹಿಂದಿನಂತೆಯೇ ಅವನೊಡನೆ ಮಾತನಾಡುತ್ತಿದ್ದ. ಇದು ವಿಚಿತ್ರವೆನಿಸಿತು ಅವನಿಗೆ. ಹೀಗೂ ಉಂಟೆ ? ಎಂದಾತ ಅಚ್ಚರಿಪಟ್ಟ.
“ಈವತ್ತು ಸಾಹೇಬರು ಬರತಾರೆ ಅಂತ ಕಾಣುತ್ತೆ ಅಲ್ವ?” ಎಂದು ಕೇಳಿದ ರಘುರಾಮ.
“ಊಟವು ಬರತಾರೆ…ಮತ್ತೆ ಮೂರು ಗಂಟೆಗೆ ವಾಪಸ್ ಶಿವಮೊಗ್ಗಕ್ಕೆ” ಎಂದ ಅನಂತ.
“ನಾನು ಪ್ಲ್ಯಾಂಟೇಷನ್ ಹತ್ತಿರ ಹೋಗಿರತೀನಿ…ಕೇಳಿದ್ರೆ ಹೇಳು.”
“ಆಯ್ತು…” ರಘುರಾಮ ಬೇಗನೆ ಕಾಫಿ ತಿಂಡಿ ಮುಗಿಸಿ ಹೊರಟ ಆತ ಆ ಕಡೆ ಹೋಗುತ್ತಿರಲು ದ್ಯಾವನ ಮಗಳು ಗಂಗಿ ಬಂಗಲೆಯತ್ತ ಬಂದಳು
“ಅಕ್ಕ, ಪಾತ್ರೆ ಬೆಳಗಿ ಕೊಡಲ ?” ಎಂದು ಕೇಳುತ್ತ ಬಂದ ಗಂಗಿಗೆ ಪಾತ್ರೆ ಬೆಳಗಲು ಹೇಳಿ ಯಶೋಧೆ ಮನೆಯ ಒಳಗೇನೆ ಉಳಿದಳು. ಅನಂತ ಸಾಹೇಬರಿಗೆಂದು ಅಡಿಗೆ ಮಾಡುವ  ಸಿದ್ಧತೆಯಲ್ಲಿದ್ದ.
* * *
ಶೃಂಗೇರಿಗೆ ಹೋದ ರಾಧಮ್ಮ ಎಂಟು ದಿನಗಳಲ್ಲಿ ತಿರುಗಿಬಂದಳು. ಬೆಳಿಗ್ಗೆ ಎಂಟು ಎಂಟುವರೆಯಷ್ಟೂತ್ತಿಗೆ ಕಂಕುಳಿಗೆ ಚೀಲ ಇರುಕಿಕೊಂಡು ಬರುತ್ತಿರುವ ರಾಧಮ್ಮನನ್ನು ಮನೆ ಜಗುಲಿಯ ಮೇಲೆ ನಿಂತು ನೋಡಿದ ಯಶೋಧೆ_  ಓ…. ಅಮ್ಮ ಎಂದು ಕೂಗಿದಾಗ, ಬಂದವಳು ತನ್ನ ತಾಯಿಯ ಸೈಎಂದು ಅವಂತ ಹೊರಬಂದ
“ಅಯ್ಯೋ, ಈ ಚೀಲ ಪಾಲ ಯಾಕಮ್ಮ ಹೊತ್ಕೊಂಡು ಬಂದೆ. ಬೋರ್ಡುಗಲ್ ಹತ್ತಿರ ಇಟ್ಟಿದ್ರೆ ನಾನು ಹೋಗಿ ತರ್ತಿದ್ದೆ” ಎಂದು ಪೇಚಾಡುತ್ತ ಅವನು ಮುಂದೆ ಹೋಗಿ ತಾಯಿಯ ಕಂಕುಳಲ್ಲಿಯ ಚೀಲ ತೆಗೆದುಕೊಂಡ.
“ಹೌದು…ದೊಡ್ಡ ಆಫೀಸರ್ ತಾಯಿ ನೋಡು ನಾನು…ಚೀಲ ಗೀಲ ಹೊರಬಾರದು ಅನ್ನೋದಕ್ಕೆ….ನಿನ್ನನ್ನ ದೊಡ್ಡವನನ್ನಾಗಿ ಮಾಡೋದಕ್ಕೆ ನಾನು ಏನೇನು ಹೊತ್ತಿಲ್ಲ… ?” ಮಗನನ್ನು ಛೀಡಿಸುತ್ತ ಬಂದ ರಾಧಮ್ಮ ಯಶೋಧೆಯ ಮುಖ ನೋಡಿ
“ಆರೋಗ್ಯನೇನಮ್ಮ ಯಶೋಧೆ…ಕಳಕಳಿಯಾಗಿದೀಯ ಬಿಡು, ಎಲ್ಲಿ ನಿನ್ನ ಗಂಡ?” ಎಂದು ಕೇಳಿದಳು.
“ಡ್ಯೂಟಿ ಮೇಲೆ ಹೋಗಿದಾರೆ…ಎಂಟು ದಿನಕ್ಕೇನ ಬಂದ್ರಲ್ಲ…”
“ಹೋದ ಕಡೆ ಹೆಚ್ಚು ದಿನ ಇರಬಾರದು ಬಿಡು…ಅವರಿಗೆ ತೊಂದರೆ. ಕಾಲ ಹಾಗೆ  ಬಂದಿದೆ ನೋಡು…ಒಬ್ಬರು ಮನೇಲಿ ಹೆಚ್ಚು ಅಂದ್ರೆ ಖರ್ಚಿಗೆ ಒಂದು ದಾರಿ ಅಂತಾನೆ ಲೆಕ್ಕ…ಬಂದೇ…”
ಅವಳು ಜಗಲಿಯ ಮೇಲೆಯೆ”. ಕುಳಿತಳು.
“ಅಲ್ಲ ಕಾಫಿ ತಿಂಡಿ ಮಾಡುವಿರಂತೆ ಬನ್ನಿ ಅಮ್ಮ ಒಳಗೆ” ಯಶೋಧೆ ಸ್ವಾಗತಿಸಿದಳು.
“ಶೃಂಗೇರಿ, ಶಿವಮೊಗ್ಗ ಬಸ್ಸು ಬೆಳಿಗ್ಗೆ ಆರು ಗಂಟೆಗೆ ಬಿಡುತ್ತೆ ಶೃಂಗೇರೀನ…ಅಷ್ಟೊತ್ತಿಗೆ ಎದ್ದು ಆ ಹುಡುಗಿ ಇಡ್ಲಿ ಮಾಡಿದ್ದು ತಿಂದು ಬಂದೆ…ಸ್ವಲ್ಪ ಕಾಫಿ ಕೊಡು…” ಯಶೋಧ ಕಾಫಿ ಒಯ್ದು ರಾಧಮ್ಮನ ಎದುರಿಟ್ಪಳು.
“ನಾನು ಮಾಡ್ತಿದೀನಿ ಕಾಫೀನ” ಅನಂತ ಒಳಗಿನಿಂದ ಕೂಗಿದ.
“ಅದೂ ಕುಡೀತೀನಿ ಬಿಡು…ಕಾಫಿ ಏನು ತೀರ್ಥ ಇದ್ದ ಹಾಗೆ.” ರಾಧಮ್ಮ ಕಾಫಿ ಲೋಟ ಖಾಲಿ ಮಾಡಿ ಕೆಳಗಿರಿಸಿ ಅನಂತನನ್ನು ಕರೆದಳು-
“ಅನಂತು…ಆ ಚೀಲ ತೊಕೊಂಡು ಬಾ.” ಅನಂತ ದೊಡ್ಡ ಚೀಲ ತಂದು ತಾಯಿಯ ಎದುರು ಇರಿಸಿದ.
“ಒಳ್ಳೆ ಮಲ್ಲಿಗೆ ಹೂವು ಕಣೆ ತಾಯಿ…ನಿನಗೆ ಅಂತ ತಂದೆ.” ರಾಧಮ್ಮ ಮಲ್ಲಿಗೆ ಹೂ ಸುತ್ತಿದ ಬಾಳೆ ಎಲೆ ಪೊಟ್ಣವನ್ನು ತೆಗೆದು ಎದುರು ನಿಂತ ಯಶೋಧೆಯ ಕೈಗೆ ಕೊಟ್ಟಳು.
“ನುಗ್ಗೆಕಾಯಿ ಮನೇಲಿ ಬಿಟ್ಟಿತ್ತು….ತೊಂಡೆಕಾಯಿ ಅಷ್ಟೆ…”  ಚೀಲದಿಂದ ನುಗ್ಗೇಕಾಯಿ ತೊಂಡೇಕಾಯಿ ತೆಗೆದು ರಾಧಮ್ಮ ರಾಶಿ ಹಾಕಿದಾಗಯಶೋಧೆ-
“ನಿಮಗೆ ಇರಲಿ ಬಿಡಿ ಅಮ್ಮ” ಎಂದಳು. “ಅಯ್ಯೋ, ನಮಗೇನು ನಿಮಗೇನು….ಯಾರೋ ಒಬ್ರು ತಿಂದ್ರಾಯ್ತು. ತೊಕೊಂಡು ಹೋಗು ಒಳಗೆ…ತೀರ್ಥಹಳ್ಳೀಲಿ ರೂಪಾಯಿಗೆ ನಾಲ್ಕು ನೋಡು ನುಗ್ಗೇಕಾಯಿ…”
“ನೀನು ರೂಪಾಯಿಗೆ ಎಂಟು ಕೊಡಮ್ಮ ಹೋಗಲಿ” ಒಳಗಿನಿಂದ ಅನಂತ ನುಡಿದ.
“ಬಾ…ಎಲ್ಲ ತೊಕೊಂಡು ಹೋಗಿ ಮಾರಿಕೊಂಡು ಬಾ…” ಎಂದು ಎದ್ದಳು ರಾಧಮ್ಮ.
* * *
ಊಟಕ್ಕೆಂದು ರಘುರಾಮ ಬಂದ. ಅನಂತರ ಮನೆಯಲ್ಲಿ ರಾಧಮ್ಮನ ದನಿ ಕೇಳಿ ಅಲ್ಲಿಂದಲೇ ಕೇಳಿದ-
“ಅಮ್ಮ, ಯಾವಾಗ ಬಂದ್ರಿ?”
“ಬೆಳಿಗ್ಗೆ…”
“ಊರಲ್ಲಿ ಎಲ್ರೂ ಚೆನ್ನಾಗಿದಾರ?”
“ಚೆಂದ ಏನು ಬಂತು…ಇದಾರೆ…ಅಡಕೆ ಮರಗಳಿಗೆ ಅದೇನೋ ಕೋಲ್ಡ್ ವೇವ್ ಹೊಡೆದು ಮರಗಳೆಲ್ಲ ಒಣಗಿವೆ…ಇದಾರೆ…ಒಟ್ಪಿನಲ್ಲಿ…”
“ಹೋದ ಕೆಲಸ ಏನಾಯ್ತು?”
“ಅದೇನು. ಕೆಲಸ…”
“ಅನಂತೂಗೆ ಹುಡುಗಿ ಹುಡುಕೋದು.”
“ಓ! ಅದಾ…ಐದಾರು ಕಡೆ ನೋಡ್ದೆ. ಒಳ್ಳೆ ಹುಡುಗೀರು ಸಿಗಲಿಲ್ಲಪ್ಪ…”
“ಒಳ್ಳೆ ಹುಡುಗಿ ಅಂದ್ರೆ?”
“ಒಳ್ಳೆ ಹುಡುಗಿ ಅಂದ್ರೆ ನಿನ್ನ ಹೆಂಡತಿ ಹಾಗಿರೋಳು…”
“ಓ” ಎಂದ ರಘುರಾಮ. ಅನಂತ ಕೂಡ ನಕ್ಕಿದ್ದು ಕೇಳಿಸಿತು. ಯಶೋಧೆ ಗಂಡನ ಎದುರು ತಟ್ಟೆ ಇಡುತ್ತಿದ್ದವಳು ನಾಚಿ ಕೆಂಪಾದಳು. ಅವಳ ತೋಳು ಚಿವುಟುತ್ತ ರಘುರಾಮ ಕೇಳು ಕೇಳು ಎಂದ.
“ಈ ಮಳೆಗಾಲದೊಳಗೆ ಇವನಿಗೊಂದು ಮದುವೆ ಮಾಡಬೇಕಪ್ಪ…ಸ್ವಲ್ಪ ದಿನ ಬಿಟ್ಟು ಕಳಸದ ಕಡೆ ಬರತೀನಿ” ಎಂದು ಅಲ್ಲಿಂದಲೇ ಮಾತನ್ನು ಮುಂದುವರಿಸಿದಳು ರಾಧಮ್ಮ.
* * *
 
ಬಹಳ ದಿನಗಳ ನಂತರ ರಘುರಾಮ ಯಶೋಧೆ ತೀರ್ಥಹಳ್ಳಿಗೆ ಹೋದರು.
“ಏನು ಅಪರೂಪ ಆಗಿಬಿಟ್ರಲ್ಲ” ಎಂದು ಆನಂದರಾಯರು ಕೇಳಿದರು. ಯಶೋಧೆ ಗಂಡನ ಜತೆ ಹೊಂದಿಕೊಂಡಿರುವುದರ ಜತೆಗೆ ಮೈ ಕೈ ತುಂಬಿಕೊಂಡಿರುವು ದನ್ನು ಗಮನಿಸಿ ಪಾರ್ವತಮ್ಮ ಸಂತಸಪಟ್ಟಳು. ಮಗಳು ಒಳ ಬಂದಾಗ ಅವಳನ್ನು ಮಾತ್ರ ಅಡಿಗೆ ಮನೆಗೆ ಕರೆದೊಯ್ದು-
“ಯಶು….ಏನಾದ್ರೂ ವಿಶೇಷ ಇದೆಯೇನೆ ?” ಎಂದು ಕೇಳಿದಳು
“ನೋಡಬೇಕಮ್ಮ…ಈ ಸಾರಿ ನಾನಿನ್ನು ಹೊರಗಾಗಿಲ್ಲ” ಎಂದು ಇಳಿದನಿಯಲ್ಲಿ ಹೇಳಿದಳು ಯಶೋಧೆ.   ಹಾಗೆಯೇ ಅತ್ತಿಗೆಯ ನೆನಪಾಗಿ-
“ತಾಳಗುಪ್ಪನಿಂದ ಏನೂ ಸುದ್ದಿ ಇಲ್ಲ ಅಲ್ವ” ಎಂದು ಕೇಳಿದಳು.
“ರಾಮಕೃಷ್ಸ ಮೊನ್ನೆ ಹೋಗಿದ್ದ…ಈವತ್ತು ನಾಳೆ ಸುದ್ದಿ ಬರಬಹುದು._.” ಎಂದಳು ಪಾರ್ವತಮ್ಮ. ಎರಡು ದಿನ ತೀರ್ಥಹಳ್ಳಿಯಲ್ಲಿದ್ದು ಸಾಯಂಕಾಲ ಹೊರಡಬೇಕು ಎಂದಿದ್ದಾಗ ಮನೆ ಬಾಗಿಲಿಗೆ ಪೋಸ್ಟ್‍ಮ್ಯಾನ್ ಸೈಕಲ್ಲಿನಲ್ಲಿ ಬಂದಿಳಿದ. ರುಕ್ಮಿಣಿ ಗಂಡುಮಗುವನ್ನು ಹೆತ್ತಿದ್ದಳು.  ಯಶೋಧೆ ಅಂಗಡಿಯಲ್ಲಿದ್ದ ಮಿಠಾಯಿ ತಂದು ಎಲ್ಲರಿಗೂ ಹಂಚಿದಳು. ಸಿಹಿ ತಿನ್ನುತ್ತ ಆನಂದರಾಯರು-
“ಮೊಮ್ಮಗ ಹುಟ್ಟಿದ್ದು ಸಂತೋಷದ ಸುದ್ದೀನೆ, ಆದರೆ ಸಿಹಿ ಹಂಚೋ ಸಂಭ್ರಮದಲ್ಲಿ ಹಜಾಮತಿ ಆಗಿದ್ದು ನನಗೆ.”  ಎಂದಾಗ ಎಲ್ಲರೂ ನಕ್ಕರು.ಯಶೋಧೆ ತಟ್ಟನೆ ರಾಮಕೃಷ್ಣನ ಜೇಬಿನಿಂದ ಹತ್ತರ ನೋಟು ತೆಗೆದು ತಂದೆಯ ಕೈಗಿತ್ತು-
“ಹಜಾಮತಿ ಅಜ್ಜನಿಗೆ ಆಗೋದು ಬೇಡ… ಅಪ್ಪನಿಗೇ ಆಗಲಿ” ಎಂದಾಗ ಮತ್ತೊಮ್ಮೆ ಎಲ್ಲರೂ ನಕ್ಕರು.
* * *
.
ರಾಮಕೃಷ್ಣ ತಾಳಗುಪ್ಪಕ್ಕೆ ಹೋಗುವ ಸಿದ್ಧತೆ ಮಾಡಿದ.
“ಅಣ್ಣ…ಮಗೂನ ನೋಡಲಿಕ್ಕೆ ಬರಲ ?” ಎಂದು ಕೇಳಿದಳು ಯಶೋಧೆ.
“ಬಾ…ಬಾವ ಕಳಿಸಬೇಕಲ್ಲ ನಿನ್ನನ್ನ.”
“ನಾನು ಹೋಗಿ ಬರಲಾ ?” ಯಶೋಧೆ ಗಂಡನ ಮುಖ ನೋಡಿದಳು.
“ಈವತ್ತು ಶುಕ್ರವಾರ ಅಲ್ವ…ನೀನು ಬಾವ ಹೋಗಿ… ನಾನು ಭಾನುವಾರ ಬರತೀನಿ… ನಾನೂ ಪಾಪೂನ ನೋಡಬೇಕು” ಎಂದ ರಘುರಾಮ.
“ಅಯ್ಯೋ ನಾನು ಬಟ್ಟೇನೇ ತಂದಿಲ್ಲ…ಎರಡೇ ಜತೆ ಇರೋದು” ಯಶೋಧೆ ರಾಗ ಎಳೆದಳು.
“ಸಾಕು ಸಾಕು…ಎರಡು ಜೊತೆ ಬಟ್ಟೇಲಿ ನಾವು ಅಮೇರಿಕಕ್ಕೆಲ್ಲ ಹೋಗಿ ಬರ್ತೀವಿ…. ತಾಳಗುಪ್ಪ ಏನು ಮಹಾ” ಎಂದರು ಆನಂದರಾಯರು. ಅಣ್ಣತಂಗಿ ತಾಳಗುಪ್ಪಕ್ಕೆ ಹೊರಟರು. ರಘುರಾಮ ಕಾನುಮರಡಿಗೆ.
* * *
ಮಗು ರಾಮಕೃಷ್ಣನ ಹಾಗೆಯೇ ಇತ್ತು. ರುಕ್ಮಿಣಿ ಮಾತ್ರ ತುಂಬಾ ಸುಸ್ತಾಗಿದ್ದಳು.  ಮನೆಯಲ್ಲಿ ಹೆರಿಗೆಯಾಗದೆ ಕೊನೆಗೆ ಆಸ್ಪತ್ರೆಗೆ ಒಯ್ಯಬೇಕಾಯಿತು, ಎಂದು ನಾಗವೇಣಿಹೆರಿಗೆ ಕಷ್ಟಕರವಾಗಿ ಪರದಾಡಿದ್ದನ್ನು ಹೇಳಿದಳು.   ಯಶೋಧ ಹೋಗಿ ಮಗುವನ್ನೆತ್ತಿಕೊಂಡು ರುಕ್ಮಿಣಿಯ ಮಗ್ಗುಲಲ್ಲೀ ಕುಳಿತಳು.
“ಅತ್ತಿಗೆ, ಏನಂತಾನ ಮಗ?” ಎಂದು ಕೇಳಿದಳು.
ನೋವಿನಲ್ಲೂ ಹೆಮ್ಮೆಯಿಂದ ನಕ್ಕಳು ರುಕ್ಮಿಣಿ.
“ಅಣ್ಣ ಬರಲಿಲ್ವ?”
“ಬರತಾರೆ ಭಾನುವಾರ”  ಯಶೋಧೆ ಮಗುವಿನ ಕೆನ್ನೆ ಚಿವುಟಿ, ಅದರ ಕಟ್ಪಿಕೊಂಡ ಮುಷ್ಠಿ ಬಿಡಿಸಿ, ಅದರಹಣೆಗೆ ತುಟಿಯೊತ್ತಿ, ಪಾಪು ಪಾಪು ಎಂದು ಅದನ್ನು ಕರೆದು ರಾಮಕೃಷ್ಣನ ಕೈಗೆ ದಾಟಿಸಿ
ಎದ್ದಳು. ತುಂಬಾ ದಿನಗಳ ನಿಂತರ ಅವಳು ಬಂದದ್ದರಿಂದ ಮನೆಮಂದಿಗೆಲ್ಲಸಂತಸವಾಯಿತು. ಹೇಳಿದ ಹಾಗೆ ರಘುರಾಮ ಭಾನುವಾರ ಬೆಳಿಗ್ಗೆ ಬಂದು ಇಳಿದ.
“ಪಾಪು, ಯಾರು ಬಂದಿದಾರೆ ನೋಡು ?” ಎಂದಳು ಯಶೋಧೆ ಮಗುವನ್ನು ರಘುರಾಮನ ಕೈಗೆ ಕೊಡುತ್ತ. ಮಗು ಕಿಟಾರನೆ ಕಿರುಚಿ ಅತ್ತಾಗ-
“ಸರಿಹೋಯ್ತು” ಎಂದು ಅವಳು ನಕ್ಕಳು.
* * *
ಊಟಕ್ಕೆ ಕುಳಿತಾಗ ರಘುರಾಮ-
“ನಾಳೆ ಹೂಗೋಣೇನು. ?” ಎಂದು ಕೇಳಿದ.
“ಆಯ್ತು. ರಾಧಮ್ಮ ಏನು ಮಾಡ್ತಾರೆ ?”
“ಅವರು ಈವತ್ತು ಕಳಸಕ್ಕೆ ಹೋಗಿರಬೇಕು…”  ಎಂದು ಇವಳ ಮುಖ ನೋಡಿದಾಗ ಯಶೋಧೆ ಪೆಚ್ಚಾಗಿ ನಿಂತಳು. ಆ ಸಂತಸದ ನಡುವೆಯೂ ಅವಳಿಗೆ ಬೇರೇನೋ ನೆನಪಾಗಿ ಮನಸ್ಸು ಅಸಹ್ಯಪಟ್ಟುಕೊಂಡಿತು

