ಎದೆ ಹಗುರವಾಯಿತು
ಬೋರ್ಡುಗಲ್ಲಿನ ಬಳಿ ಬಂದ ಮೊದಲ ಬಸ್ಸು ಶಿವಮೊಗ್ಗಕ್ಕೆ ಹೋಗುವುದು. ಅದನ್ನೇ ಏರಿ ಕುಳಿತಳು ಯಶೋಧೆ. ಅಲ್ಲಿಂದ ಸಾಗರ, ಮುಂದೆ ತಾಳಗುಪ್ಪ. ಊಟಕ್ಕೆ ಕುಳಿತ ನಾಗವೇಣಿ ಯಾರೋ ಕರೆದರೆಂದು ಹೊರಬಂದವಳು ಸೊಸೆಯನ್ನು ನೋಡಿ ಅವಕ್ಕಾಗಿ ನಿಂತಳು.
“ಬಾಮ್ಮ ಬಾ…ಒಬ್ಳೆ ಬಂದ್ಯಲ್ಲ…ರಘುರಾಮ ಬರಲಿಲ್ವ?” ಎಂದು ಅಚ್ಚರಿ ವ್ಯಕ್ತಪಡಿಸಿದಳು ನಾಗವೇಣಿ.
“ಅವರಿಗೆ ಕೆಲಸ…ಕಾಗದಾನೂ ಬರೀಲಿಲ್ಲ….ಹೋಗೊಕ್ಕೂ ಆಗಲಿಲ್ಲ. ನೀನೇ ಹೋಗಿ ಬಾ ಅಂದ್ರು, ಬಂದೆ. ಎಲ್ಲಿ ಎಲ್ರೂ ಕಾಣಲ್ಲ…”
“ಇಬ್ರೂ ಕೆಲಸಕ್ಕೆ ಹೋಗಿದಾರೆ…ಉಳಿದವರು ಹೊಲಿಗೆ ಕಲೀಲಿಕ್ಕೆ…ಸ್ಕೂಲಿಗೆ ಹೋಗಿದಾರೆ…ಏಳು ಊಟ ಮಾಡುವಿಯಂತೆ.”
“ನಾನು ಮೊದಲು ಸ್ನಾನ ಮಾಡಬೇಕು ಅತ್ತೆ…”
“ನೀರು ಕಾದಿದೆ ಬಾ…”  ಯಶೋಧೆ ಸ್ನಾನ ಮಾಡಿ ಬಂದಳು. ನಾಗವೇಣಿ ಊಟ ಬಡಿಸುತ್ತ ಮತ್ತೊಮ್ಮೆ ಯಶೋಧೆಗೆ ಹೀಗೆ ಬಂದುದಕ್ಕೆ ಅಚ್ಚರಿ ವ್ಯಕ್ತಪಡಿಸಿದಳು.
“ಅವನಿಗೇನು ಅಷ್ಪು, ಕೆಲಸಾನೆ…ಕಾಗದ ಕೂಡ ಬರೆಯೋದಿಲ್ಲ” ಎಂದು ದೂರಿದಳು. ಸೂಸೆ ಒಂದರಡು ಸೀರೆ ಬಟ್ಟೆಯೊಡನೆ ಬಂದದ್ದು ನೋಡಿ ಅವಳಿಗೆ ಆಶ್ಚರ್ಯವಾಗದಿರಲಿಲ್ಲ. ಹುಡುಗಿಯ ಕಣ್ಣುಗಳು ಕೆಂಪೇರಿದ್ದವು. ರಾತ್ರಿಯೆಲ್ಲ ನಿದ್ದೆಗೆಟ್ಟಂತೆ ಕಾಣುತ್ತಿತ್ತು. ಬೇರೇನಾದರೂ ಕಾರಣವಿರಬಹುದೆ ? ಇರಲಿಕ್ಕಿಲ್ಲ. ದೂರದಿಂದ ಬಸ್ ಪ್ರಯಾಣ ಮಾಡಿ ಬಂದುದರಿಂದ ಹೀಗೆ ಕಾಣಿಸುತ್ತಿರಬಹುದು.
“ತೀರ್ಥಹಳ್ಳಿಗೆ ಹೋಗಿದ್ಯ?”
“ಹೌದು. ಮೊನ್ನೆ ಅಲ್ಲಿ ಎಂಟು ದಿನ ಇದ್ದೆ… ಜಂಗಲ್ ಸರ್ವೆಗೆ ಅಂತ ಒಂದಿಷ್ಟು ಜನ ಬಂದು ಕಾನುಮರಡೀನಲ್ಲಿ ತುಂಬಿಕೊಂಡಿದ್ರು…ರುಕ್ಮಿಣಿ ಅತ್ತಿಗೆ ಚೆನ್ನಾಗಿದ್ದಾರೆ…ಇಲ್ಲಿಗೆ  ಬರಬೇಕು…ಆದರೆ ಅಣ್ಣನಿಗೆ ರಜ ಸಿಗೋದಿಲ್ಲ ಅಂತ ಹೇಳತಿದ್ರು…”
“ಶಾರದಾ, ಸುಶೀಲ ಹೊಲಿಗೆ ಕಲೀತಿದಾರಾ ಅತ್ತೆ?”
“ಹೌದಮ್ಮ… ಸಮಾಜದಲ್ಲಿ ಹೊಲಿಗೆ ಕಲಸ್ತಾರೆ…ಇರೋದು ಎರಡೇ ಮಿಷನ್ನು… ಇವರಿಗೆ ಒಂದರಿಂದ ಎರಡರ ತನಕ ಕ್ಲಾಸು. ಇನ್ನೇನು ಬರಬಹುದು…ನಾಗರಾಜ ಸಾಗರಕ್ಕೆ ಹೋಗ್ತಾನೆ ಹೈಸ್ಕೂಲ್‍ಗೆ. ವಿವೇಕ, ರಾಜು, ಮಿಡಲ್ ಸ್ಕೂಲು. ಸತೀಶ ಪ್ರೈಮರಿ…”   ನಾಗವೇಣಿ ಎಲ್ಲ ಮಕ್ಕಳ ಹೆಸರು, ಅವರು ಓದುತ್ತಿರುವ ತರಗತಿ ಇತ್ಯಾದಿ ನನಪಿಟ್ಪುಕೊಂಡು ಪಟಪಟ ಹೇಳಿ ಮುಗಿಸಿದಳು. ರಘುರಾಮನ ಇಬ್ಬರು ತಮ್ಮಂದಿರು ಕೆಲಸಕ್ಕೆ ಹೋಗುವುದು ಅವಳಿಗೆ ಗೊತ್ತಿತ್ತಲ್ಲ.
“ಮಲಕ್ಕೋತೀಯ ?”
“ಇಲ್ಲ ಅತ್ತೆ…” ಯಶೋಧ ಎದ್ದು ಹೊರಬಂದಳು.
ಮನೆ ಎದುರು ಅಷ್ಟು ದೂರದಲ್ಲಿ ರಸ್ತೆ, ವಾಹನಗಳ ಸಂಚಾರ ಹೆಚ್ಚು. ಮನೆಯ ಒಂದು ಪಾಶ್ರ್ವದಲ್ಲಿ ರೈಲು ನಿಲ್ದಾಣ. ಅದು ಕಾಣದಿದ್ದರೂ ಸಾಯಂಕಾಲ ಹಿಂತಿರುಗುವ ರೈಲು ಇಂಜಿನ್ನು ಸೂ ಎಂದು ಸದ್ದು ಮಾಡುತ್ತ ನಿಂತಿತ್ತು. ಮತ್ತೆ ಒಳ ಹೋಗಿ ಕುರ್ಚಿಯ ಮೇಲೆ ಕುಳಿತು ಯಾವುದೋ ಕಾದಂಬರಿ ಕೈಗೆತ್ತಿಕೊಂಡು ಪುಟ ತಿರುವಿಹಾಕತೊಡಗಿದಳು. ತಾನು ತಪ್ಪು ಮಾಡಿದೆ ಎನಿಸಿತು. ಉದ್ವೇಗದಲ್ಲಿ ಮನೆಬಿಟ್ಪು, ಬರಬಾರದಿತ್ತು.  ರಘುರಾಮ ಕೈ ಅಡ್ಡ ಹಿಡಿದರೂ ಆ ಕೈ ಸರಿಸಿ ಬಂದೆ. ಏಕೇ? ಏನು? ಎಂದಲ್ಲ ಕೇಳುತ್ತಿದ್ದರೂ ತಾನು ಉತ್ತರ ಕೊಡಲಿಲ್ಲ. ಏಕೆ ಎಂಬುದು ಅವರಿಗೆ ಗೊತ್ತಾಯಿತೇನೋ. ಇಲ್ಲವೆಂದರೆಅವರು ತನ್ನ ಹಿಂದೆ ಬರುತ್ತಿದ್ದರು. ತಡೆಯುತ್ತಿದ್ದರು. ಮತ್ತ ಹಿಡಿದು ನಿಲ್ಲಿಸುತ್ತಿದ್ದರು. ಇದೇನನ್ನೂ ಮಾಡದ ಕಲ್ಲುಕಂಬದ ಹಾಗೆ ನಿಂತಿದ್ದರಲ್ಲ. ಒಂದು ವೇಳೆ ಅವರು ಹಿಂದೆಯೇ ಬಂದು ತಡೆದಿದ್ದರೆ, ಹೋಗಬೇಡ ಎಂದುಬಲಾತ್ಕಾರ ಮಾಡಿದ್ದರೆ ತಾನು ಹಿಂತಿರುಗುತ್ತಿದ್ದೇನೆ. ಇಲ್ಲ. ಅಲ್ಲಿಂದ ಬರಬೇಕಾಗಿತ್ತು ನನಗೆ. ಬಹಳ ಸುಂದರ ಅಂದುಕೊಂಡ ಕಾನುಮರಡಿ, ಆ ಬಂಗಲೆ, ಮನೆ, ನಂದಿಮರಗಳು ಎಲ್ಲವೂ ನರಕಸದೃಶವೆನಿಸಿ ತಾನು ಅಲ್ಲಿಂದ ಓಡಿ ಬಂದೆ. ರಾತ್ರಿ ಕಳೆದು ಬೆಳಕು ಹರಿಯುವಷ್ಪರಲ್ಲಿ ಏನೇನೆಲ್ಲ ಬದಲಾವಣೆಗಳಾದವಲ್ಲ. ನೇರವಾಗಿ ತೀರ್ಥಹಳ್ಳಿಗೆ ಹೋಗಬಹುದಿತ್ತು. ಅಲ್ಲಿ ಅಪ್ಪ, ಅಮ್ಮ, ಅಣ್ಣ, ರುಕ್ಮಿಣಿ ಒಂದಿಷ್ಟೂ ಬೇಸರ ಮಾಡಿಕೊಳ್ಳದೆ ಹಾರ್ದಿಕವಾಗಿ ಸ್ವಾಗತಿಸುತ್ತಿದ್ದರು. ಆದರೆ ಅವರ ಮುಖ ನೋಡಲೇನೆ ನನಗೆ ಧೈರ್ಯವಿಲ್ಲದೆ ಹೋಯಿತಲ್ಲ. ಅವರು ಯಾರೂ ಏನಾಯಿತು ಏಕೆ
ಬಂದೆ ಎಂದೇನೂ ಕೇಳುವುದಿಲ್ಲ. ಅವರಿಗೆ ಅಲ್ಲಿ ನಡೆದುದನ್ನು ಹೇಳಬೇಕಾಗಿಯೂ ಇರಲಿಲ್ಲ. ಆದರೆ ಅಳುಕು ಉಂಟಾಗಿದ್ದು ತನಗೇನೆ.? ಇವರನ್ನು ಮೆಚ್ಚಿಕೊಂಡಿದ್ದೇನೆ ಎಂದು ಬಾಯಿ ಬಿಟ್ಪು, ಹೇಳಿದವಳು ತಾನೆ. ಅಣ್ಣ ತನ್ನ ಪರವಾಗಿ ಮಾತನಾಡಿದ್ದು, ಅಪ್ಪ ಮುಂದಿನ ಸಿದ್ಧತೆ ಮಾಡಿದ್ದು, ಎಲ್ಲ ಈ ಪ್ರೇರಣೆಯಿಂದ. ಆದರೆ ತಾನೇ ಮೆಚ್ಚಿದ ವ್ಯಕ್ತಿ ತನಗೆ ಹೀಗೆ ಮಾಡುವುದೆ ಈ ವ್ಯಕ್ತಿಯಿಂದ ಹೀಗೆ ವಂಚಿತಳಾಗಿ ಅಲ್ಲಿಗೆ ಹೋಗುವುದೆ?  ಇದೆಲ್ಲ ವಿಚಾರಗಳು ಮನದಲ್ಲಿ ಸುಳಿಯುತ್ತಿರ ಬೇಕಾದರೆ ಶಿವಮೊಗ್ಗದ ಕಡೆ ಹೋಗುವ ಬಸ್ಸು ಬಂದಿತ್ತು. ತಾಳಗುಪ್ಪಕ್ಕೆ ಹೋಗುವುದೇ ಸೈ ಎಂದು ರಾತ್ರಿಯೇ ನಿರ್ಧರಿಸಿದ್ದೆ. ಆದರೆ ತೀರ್ಥಹಳ್ಳಿಯ ಮೂಲಕ ಸಾಗರ ಹತ್ತಿರ. ತೀರ್ಥಹಳ್ಳಿ ಮೂಲಕ ಹೋಗುವಾಗ ಅಪ್ಪ, ಅಣ್ಣ ನೋಡಿದರೆ ? ಇಲ್ಲ ತೀರ್ಥಹಳ್ಳಿ ಬಂದ ಕೂಡಲೇ ಮನಸ್ಸು ಬದಲಾದರೆ? ಶಿವಮೊಗ್ಗದ ಬಸ್ಸು ಬಂದದ್ದು ಒಳ್ಳೆಯದೇ ಆಯಿತು. ಇಲ್ಲಿಗೆ ಬರದ ಬೇರೆ ಮಾರ್ಗವೇ ಉಳಿಯಲಿಲ್ಲ. ಇಲ್ಲಿಗೆ ಬಂದು ತಪ್ಪೇನೂ ಮಾಡಲಿಲ್ಲ. ಅವರಿಗೆ ಹೇಳಿಯೇ ಬಂದಿದ್ದೇನೆ. ಅವರು ದೂರುವಂತಿಲ್ಲ.
* * *
 
“ಅಮ್ಮಾ, ಯಾರು ಬಂದಿದಾರೆ ?” ಸುಶೀಲ ಬಾಗಿಲಲ್ಲಿ ಚಪ್ಪಲಿ ನೋಡಿ ಕೇಳುತ್ತ ಒಳ ಬಂದಳು.
“ನಾನು…ಸುಶಿ.”
“ಓ ಅತ್ತಿಗೆ…. ಯಾವಾಗ ಬಂದ್ರಿ?” ಸುಶೀಲಾ, ಶಾರದಾ ಒಳ ಬಂದರು.
“ಅಣ್ಣ ಬರಲಿಲ್ವ….”
“ಇಲ್ಲ… ಅವರಿಗೆ ಕೆಲಸ…ಏನೋ ಸರ್ವೆ ಅಂತೆ…”
* * *
ಸಂಜೆಯಾದ ಹಾಗೆ ಮನೆಯಲ್ಲಿ ಗದ್ದಲವೋ ಗದ್ದಲ. ಕೆಲಸಕ್ಕೆ ಹೋದ ಭಾಸ್ಕರ, ರಾಮಚಂದ್ರರೂ ಬಂದರು. ಶಾಲೆಗೆ ಹೋದವರೂ ಬಂದರು. ಅವರಿಗೆಲ್ಲ ಕಾನುಮರಡಿ, ತೀರ್ಥಹಳ್ಳಿಯ ವಿಷಯ ಹೇಳಿದಳು. ಚಿಕ್ಕವರ ಜೊತೆ ರೈಲು ನಿಲ್ದಾಣದವರೆಗೂ ಹೋಗಿ ಅಲ್ಲಿ ಸ್ವಲ್ಪ ಹೊತ್ತು ಕುಳಿತಿದ್ದು ಬಂದಳು. ರಾತ್ರಿ ಮಲಗಿಕೊಂಡಾಗ ಮಾತ್ರ ಎದೆಯುಬ್ಬಿ ದುಃಖ ಒತ್ತರಿಸಿ ಬಂದು ಮುಸುಕಿನಲ್ಲೇ ಅಳುವಂತಾಯಿತು.ರಘುರಾಮನ ಪ್ರೀತಿ ಎಲ್ಲವೂ ತೋರಿಕೆಯದು ಎಂಬುದು ಅವಳಿಗೆ ಸ್ಪಷ್ಟವಾಯಿತು. ಮನೋಹರಿಯೊಡನೆ ಅವನ ಸಂಬಂಧ ಅದೆಷ್ಟು ಹಳೆಯದೋ, ಮದುವೆಯಾಗುವ
ಮುನ್ನವೇ ಅವನು ಅಲ್ಲಿದ್ದ ಅಂದ ಮೇಲೆ ಈ ಪರಿಚಯ ಹಿಂದೆಯೇ ಆಗಿರಬೇಕು. ಮದುವೆಯಾದ ಮೇಲೂ ಈ ಸಂಬಂಧ ಮುಂದುವರಿಯಿತು. ತನಗಿದು ಗೊತ್ತಾಗದ ಹಾಗೆ ಅವರಿಬ್ಬರೂ ನಟಿಸಿದರು, ಚೆನ್ನಾಗಿಯೇ ನಾಟಕವಾಡಿದರು. ರಘುರಾಮ ನೀರು ಸೇದಲು  ಬಿಡುತ್ತಿರಲಿಲ್ಲ. ಸೀರೆ ಮತ್ತೊಂದು ತಂದುಕೊಟ್ಟ. ಆಯಾಸವಾಯ್ತೆ, ಸಾಕಾಯಿತೆ ಎಂದು ಕೇಳುತ್ತಿದ್ದ. ರಾತ್ರಿ ನಿದ್ದೆ ಬರುತ್ತದೆಯೇ ಎಂದು ವಿಚಾರಿಸುತ್ತಿದ್ದ. ಅವನ ಈ ವರ್ತನೆಯನ್ನು ತಾನು ಪ್ರೀತಿ ಎಂದು ತಿಳಿದೆ, ಹಿಗ್ಗಿದ, ಸಂತೋಷಪಟ್ಪೆ, ಮನೋಹರಿ ಕೂಡ ಹೀಗೆಯೇ ವರ್ತಿಸಿದಳು. ಅವಳ ಸ್ನೇಹ, ಮಾತಿನ ಹಿಂದೆ ಇದ್ದುದು ಕೂಡ ಇದೇ ಮನೋಭಾವ.
“ಯಶೋಧೆ, ನಿದ್ದೆ ಬಂತೆ ?” ಎಂದು ಕೇಳುತ್ತಿದ್ದಳವಳು, ಅಂದರೆ ಮುಂದಿನ ಕೆಲಸಕ್ಕೆ ಅನುವಾಗಲೆಂದು ಈ ಪ್ರಶ್ನೆಯ.   ಶೀ ವಾಕರಿಕೆ ಬರುತ್ತಿದೆ. ರಾತ್ರಿ ನೋಡಿದ ಆ ದೃಶ್ಯ ಬೆತ್ತಲೆ ದೇಹಗಳೆರಡು ನಸುಗತ್ತಲಲ್ಲಿ ಹೊರಳಾಡುತ್ತಿದ್ದು. ಅಲ್ಲಿ ಅವಳ ಗಂಡ, ಇಲ್ಲಿ ಈತನ ಹೆಂಡತಿ ತಾನು. ಈ ಅರಿವಿಲ್ಲದ ಪಶುಗಳ ಹಾಗೆ. ರಘುರಾಮನನ್ನು ತಾನು ಎಷ್ಟೂಂದು ಪ್ರೀತಿಸಿದ್ದೆ. ಅವನ ಮಾತು, ವಿನೋದ, ಸರಳತೆಗೆ ಮರುಳಾಗಿದ್ದೆ. ಅವನ ತನ್ನ ಸಂಬಂಧ ಹೀಗೆಯೇ ಶಾಶ್ವತವಾಗಿ ಮುಂದುವರಿಯಲಿ ಎಂದು ಹಾರೈಸಿದ್ದ. ಆದರೆ ಏನಾಯಿತು? ಮನುಷ್ಯ ತನ್ನೊಡನೆ ಪ್ರೀತಿಯ ಆಟವಾಡಿದ. ಆದರೆ ಎಂದೂ ತನ್ನನ್ನು ಅವನು ಬಳಸಿಕೊಳ್ಳಲಿಲ್ಲ. ಇದೊಂದು ವಿಚಿತ್ರ. ಮುಟ್ಟಿದರೆ ದೂರ ಸರಿಯುತ್ತಿದ್ದ. ಯಾರದ್ದೋ ಹೆಂಡತಿಯ ಜತೆ ಸರಸವಾಡುತ್ತ ತನ್ನೊಡನೆ ಸರಸವಾಡಲು ಹಿಂಜರಿದ. ತಾನಾಗಿ
ಮುಂದಾದರೂ ಅವನು ವಿಚಿತ್ರವಾದ ರೀತಿಯಲ್ಲಿ ತಪ್ಪಿಸಿಕೊಳ್ಳುತ್ತಿದ್ದ. ಈಗ ಎಲ್ಲವೂ ಸ್ಪಷ್ಪ. ಕಣ್ಣಿನ ಪೊರೆ ಹರಿದ ಮೇಲೆ ಕಾಣುವ ದೃಶ್ಯದ ಹಾಗೆ ನಿಚ್ಚಳ. ಹೀಗೆಂದೇ ತಾನು ಅಲ್ಲಿಂದ ಹೊರಟುಬಂದೆ. ಗಂಡನ ಬಳಿ ಇರಬಾರದು, ಆ ಹೆಂಗಸಿನ  ಮುಖ ನೋಡಬಾರದು, ನರಕದಲ್ಲಿ ಉಸಿರಾಡಬಾರದು ಎಂದು ಬಂದೆ. ಮುಂದೆ ಈ ವಿಷಯ ಅಪ್ಪನಿಗೆ ಅಣ್ಣನಿಗೆ ಗೊತ್ತಾದರೆ? ನೊಂದುಕೊಂಡಾರು. ಈತನ ತಂದೆ ಹೀಗೇ ಇದ್ದ. ಮಗ ಹಾಗೇ ಆದ ಎಂದಾರು. ಇದು ನಾವು ಮಾಡಿದ್ದಲ್ಲ ನೀನೇ ಬಯಸಿದ್ದು ಅನ್ನುತ್ತಾರೆ. ಈಗ ಯಾರನ್ನೂ ದೂರಿ ಪ್ರಯೋಜನವಿಲ್ಲ. ನಾನಾಗಿ ಕುತ್ತಿಗೆಗೆ ಹಾಕಿಕೊಂಡ ಉರುಲು ಇದು. ಬೇರೆ ಯಾರೂ  ಈ ಕುತ್ತಿನಿಂದ ತನ್ನನ್ನು ಬಿಡಿಸಲು ಬರುವುದಿಲ್ಲ. ಅಂದಮೇಲೆ ಮಾಡುವುದೇನು ?  ನಡೆಯುತ್ತಿರುವುದನ್ನು ಕಂಡೂ ಕಾಣದ ಹಾಗೆ ಬದುಕಿರುವುದೊಂದು. ಇದನ್ನು ಪ್ರತಿಭಟಿಸುವುದು ಇನ್ನೊಂದು. ರಘುರಾಮ ದಾರಿಗೆ ಬಾರದಿದ್ದರೆ ? ಮನೋಹರಿ ಅವನನ್ನು ಬಿಟ್ಪುಕೊಡದಿದ್ದರೆ? ಯಶೋಧ ಹಾಸಿಗೆಯ ಮೇಲೆ ಉರುಳಾಡಿದಳು.
ರಘುರಾಮ ಹಾಗೇಕೆ ಎಂಬ ಸಮಸ್ಯೆ ಈ ಹಿಂದೆ ಹಲವು ಬಾರಿ ಬಂದಿತ್ತು. ಮದುವೆಯ ನಂತರದ ಗಂಡು ಹೆಣ್ಣಿನ ವರ್ತನೆಯ ಅರಿವು ಇರದಿದ್ದರೂ ಅದೇನೆಂಬುದನ್ನು ಊಹಿಸಿ ತಿಳಿದುಕೊಂಡಿದ್ದೆ. ದೇಹ ಅದನ್ನು ಬಯಸಿತ್ತು ಕೂಡ. ಇಂದಲ್ಲ ನಾಳೆ ರಘುರಾಮನನ್ನು ಗೆಲ್ಲುತ್ತೇನೆ ಎಂಬ ಆತ್ಮವಿಶ್ವಾಸವಿತ್ತು. ರಘುರಾಮನಿಂದ ಮಾನಸಿಕ ತೃಪ್ತಿ ಸಂತೋಷ ಪಡೆದ ಹಾಗೆಯೇ ಅದನ್ನೂ ಹೊಂದಬೇಕೆಂಬ ಉತ್ಕಟ ಆಸೆ ಇತ್ತು. ಈಗ? ಇಲ್ಲ. ನಿದ್ದೆ ಬರಲಿಲ್ಲ. ಬರುವ ಚಿನ್ಹೆಯೂ ಕಾಣಲಿಲ್ಲ. ಅತ್ತೆ ನಾಗವೇಣಿ ಅಷ್ಪು, ದೂರದಲ್ಲಿ ಮಲಗಿದ್ದಾಳೆ. ಚಿಕ್ಕವರು ಅಕ್ಕಪಕ್ಕದಲ್ಲಿದ್ದಾರೆ. ಭಾಸ್ಕರ ರಾಮಚಂದ್ರ ನಾಗರಾಜ ಹೊರಕೋಣೆಯಲ್ಲಿ. ಒಳಗಿನ ಕೋಣೆಯಲ್ಲಿ ಶಾರದಾ, ಸುಕನ್ಯ ಎಲ್ಲ ನಿದ್ದೆ ಹೋಗಿದ್ದಾರೆ. ಸುಖದ ನಿದ್ದೆ ಎಲ್ಲರಿಗೂ. ತಾನು? ಹುಶ್ ಎಂದು ನಿಟ್ಪುಸಿರುಬಿಟ್ಟಳು. ಹೊರಗೆ ಹಕ್ಕಿಗಳ ಚಿಲಿಪಿಲಿ ಕೇಳಿಸಿತು.
 
ಎಷ್ಪೋ ಹೊತ್ತಿನ ನಂತರ ನಾಗವೇಣಿ ಎದ್ದಳು. ನಾಗರಾಜ ಎದ್ದು ಓದಲು ಕುಳಿತ. ಭಾಸ್ಕರ, ರಾವಾಚಂದ್ರ ಎದ್ದಾಗ ಯಶೋಧೆ ಎದ್ದು ಕುಳಿತುಕೊಳ್ಳಲು ಯತ್ನಿಸಿದಳು. ಮೈ ಬಿಸಿಯಾಗಿತ್ತು. ತಲೆ ನೋವು.
“ಅತ್ತೆ” ಎಂದಳು ಮಲಗಿದ್ದಲ್ಲಿಂದ. ಸುಶೀಲ ಬಂದು ಹಣೆಯ ಮೇಲೆ ಕೈ ಇರಿಸಿ ನೋಡಿ,
“ಅಮ್ಮ, ಅತ್ತಿಗೆಗೆ ಜ್ವರ ಬಂದಿದೆ” ಎಂದು ಕೂಗಿದಾಗ ಎಲ್ಲರೂ ಬಂದು ಅವಳ ಸುತ್ತ ನೆರೆದರು. ಸುಶೀಲಾ ಹೋಗಿ ಔಷಧಿ ತಂದಳು. ಮಧ್ಯಾಹ್ನಕ್ಕೆ ಯಶೋಧೆ ಎದ್ದು ಓಡಾಡತೊಡಗಿದಳು. ಅತ್ತಿಗೆಯನ್ನು ನೋದಲಿಂದು ಬಂದ ಭಾಸ್ಕರ,
“ಅತ್ತಿಗೆ, ಅಣ್ಣನಿಗೊಂದು ಕಾಗದ ಬರೀಲ ?” ಎಂದು ಕೇಳಿದ.
“ಬೇಡಪ್ಪ…ಬರೀ ಜ್ವರ ಅಲ್ವ, ಗಾಬರಿ ಯಾಕೆ?”
“ಹೋಗ್ಲಿ ನೀವೇ ಬರೀರಿ” ಎಂದು ಎರಡು ಮೂರು ಅಂತರ್‍ದೇಶೀಯ ಪತ್ರಗಳನ್ನು ಎದುರಿಟ್ಟ. ನಗು ಬಂತು ಇವಳಿಗೆ,
“ಆಯ್ತು ಬರೀತೀನಿ” ಎಂದಳು.
“ನಾನು ಪೋಸ್ಟ್, ಮಾಡಿ ಬರ್ತೀನಿ ಅತ್ತಿಗೆ” ಎಂದು ಸಾವಿತ್ರಿ ನುಡಿದಳು.
“ಆಯ್ತು…ಆಯ್ತು” ಎಂದು ಅವಳಿಗೂ ಸಮಾಧಾನ ಹೇಳಿದಳು. ಆದರೆ ಯಶೋಧೆ ಕಾನುಮರಡಿಗೆ ಪತ್ರ ಬರೆಯುವ ಯತ್ನ ಮಾಡಲಿಲ್ಲ. ರಘುರಾಮನನ್ನು ಮರೆಯುವ ಯತ್ನ ಮಾಡಿದಳು.
ಒಂದು ದಿನದಲ್ಲಿ ಜ್ವರ ವಾಸಿಯಾಯಿತು. ಮಾರನೇ ದಿನ-
“ಅತ್ತೆ…ನೀವು ಅನ್ನ ಮಾಡಿ…. ಸಾರು ಪಲ್ಯ ನಾನು ಮಾಡತೀನಿ” ಎಂದು ಕೆಲಸಕ್ಕೆ ನಿಂತಳು. ಸುಶೀಲ ಶಾರದರಿಗ ಬ್ಲೌಸು, ಲಂಗ ಕತ್ತರಿಸುವುದನ್ನು ಹೇಳಿಕೊಟ್ಟಳು. ನಾಗರಾಜನಿಗೆ ಲೆಕ್ಕ ಹೇಳಿಕೊಟ್ಟಳು. ವಿವೇಕನ ಮಗ್ಗಿ, ರಾಜುವಿನ ಅಕ್ಷರ ತಿದ್ದಿ ಅವರನ್ನು ಶಾಲೆಗೆ ಕಳುಹಿದಳು. ರಾತ್ರಿ ಊಟಕ್ಕೆ ಕುಳಿತಾಗ ಭಾಸ್ಕರ, “ಸಾರು ಚೆನ್ನಾಗಿ ಆಗಿದೆ” ಎಂದ. ರಾಜು “ಅತ್ತಿಗ, ನೀವು ಇಲ್ಲೇ ಇದ್ದುಬಿಡಿ… ಚೆನ್ನಾಗಿರುತ್ತೆ” ಎಂದಾಗ ಎಲ್ಲರೂ ನಕ್ಕರು. ಯಶೋಧೆ ಮನಸ್ಸು ತುಂಬಿ ಬಂದು ಮುಗುಳುನಕ್ಕಳು.
* * *
ಸುಮಾರು ಹದಿನೈದು ದಿನಗಳು ಉರುಳಿಹೋದವು. ಯಶೋಧೆ ಒಳಗೆ ಕೊರಗುತ್ತ ದಿನ ಅನಿಶ್ಚಿತ ದಿನಗಳ ಬಗ್ಗೆ ಭೀತಿಪಡುತ್ತ, ಹೊರಗೆ ಮಾತ್ರ ಯಾವುದನ್ನೂ ತೋರಿಸಿಕೊಳ್ಳದೆ ನಗುನಗುತ್ತ ಉಳಿದುಬಿಟ್ಟಳು. ರಘುರಾಮ ಬರಬಹುದು ಎಂಬ ಒಂದು ಭೀತಿ ಅವಳಿಗಿತ್ತು. ನಿಜವಾಗಿಯೂ ಅವನು ತನ್ನನ್ನು ಪ್ರೀತಿಸುತ್ತಿದ್ದರೆ, ನಿನ್ನನ್ನು ಬಿಟ್ಟು ನಾನುಇರಲಾರೆ ಎಂದು ಅವನು ಹೇಳುತ್ತಿದ್ದುದು ನಿಜವಾದರೆ ಅವನು ಬರುತ್ತಾನೆ. ಅವನ ಮಾತೆಲ್ಲ ನಾಟಕದ ಸಂಭಾಷಣೆಯಾಗಿದ್ದರೆ, ಅವನ ಪ್ರೀತಿ ಕೃತಕವಾಗಿದ್ದರೆ, ಮನೋಹರಿ ಬೀಸಿದ ಬಲೆಯಲ್ಲಿ ಅವನು ಸಿಲುಕಿ ಬಿದ್ದಿದ್ದ ನಿಜವಾದರೆ ಅವನು ಬರುವುದಿಲ್ಲ ಅಂದುಕೊಂಡಿದ್ದಳು. ಇವಳು ಅಂದುಕೊಂಡದ್ದು ನಿಜವಾದಂತೆ ರಘುರಾಮ ಬರಲಿಲ್ಲ. ಹದಿನೈದು ದಿನಗಳು ಉರುಳಿದೋದರೂ ಅಲ್ಲಿಂದ ಒಂದು ಪತ್ರ ಬರಲಿಲ್ಲ. ಆದರೆ ಮುಂದೊಂದು ದಿನ ಯಶೋಧೆ ಸಾವಿತ್ರಿಗೆ ಅಕ್ಷರ ಕಲಿಸುತ್ತ ಜಗಲಿಯ ಮೇಲೆ ಕುಳಿತಿದ್ದಾಗ ರಘುರಾಮ ಬಂದ. ಹದಿನೈದು ಇಪ್ಪತ್ತು ದಿನಗಳ ಗಡ್ಡ ಅವನ ಮುಖದ ಮೇಲೆ ಬೆಳೆದಿತ್ತು. ದೇಹ ಸೂರಗಿತ್ತು. ಕಣ್ಣುಗಳು ಬಾಡಿದ್ದವು.
ಯಶೋಧೆ ಎದ್ದು ಅವನ ಕೈಲಿದ್ದ ಚೀಲ ತೆಗೆದುಕೊಂಡು ಒಳಹೋದಳು. “ಅತ್ತೆ…ಅವರು ಬಂದ್ರು” ಎಂದು ಹೇಳಿ ಅಡಿಗೆ ವಾನೆಗೆ ಹೋದಳು. ನಾಗವೇಣಿ ಹೊರಬಂದು, “ರಘು, ಏನು ಹುಷಾರಿಲ್ವ?”
“ಹುಷಾರಿದೀನಮ್ಮ. ಆದರೆ ತುಂಬಾ ಕೆಲಸ….ಅಷ್ಟೆ” ಎಂದ. ಯಶೋಧೆ ಅವನ ಪಂಚಿ ತಂದುಕೊಟ್ಟಳು. ಟವಲ್ ತಂದುಕೊಟ್ಟಳು.
“ಊಟಕ್ಕೆ ಬನ್ನಿ” ಎಂದು ಕರೆದಳು. ಅವಳ ಅಂತಃಕರಣ ಹೊಯ್ದಾಡತೊಡಗಿತ್ತು. ರಘುರಾಮನನ್ನು ಈ ಅವಸ್ಥೆಯಲ್ಲಿ ಅವಳು ಹಿಂದೆಂದೂ ನೋಡಿರಲಿಲ್ಲ. ಸದಾ ಉತ್ಸಾಹದ ಬುಗ್ಗೆಯಾಗಿರುತ್ತಿದ್ದ ಆತ ಈಗನಿರುತ್ಸಾಹದ ಮೂಟೆಯಾಗಿದ್ದ. ನೀಟಾಗಿ ಉಡುಪು ತೊಡುತ್ತಿದ್ದ ಅವನು, ಯಾವುದೋ ಕೊಳಕು ಪ್ಯಾಂಟು ಶರಟು ಹಾಕಿಕೊಂಡಿದ್ದನು. ಎರಡು ತುತ್ತು ಉಂಡು ಅವನು ಎದ್ದಾಗ ಕೈ ತೊಳೆದುಕೊಳ್ಳಲು ಅವಳೇ ನೀರು ಕೊಟ್ಟಳು. ರಘುರಾಮ ಹೊರಬಂದು ತಾಯಿಯ ಹತ್ತಿರ ಅದೇನೋ ಮಾತನಾಡುತ್ತ ಕುಳಿತಾಗಯಶೋಧೆ ತಟ್ಟೆಗೆ ಅನ್ನ ಬಡಿಸಿಕೊಂಡು ತಾನೂ ಊಟಕ್ಕೆ ಕುಳಿತಳು. ಆದರೆ ಅನ್ನ ಗಂಟಲಲ್ಲಿಇಳಿಯಲಿಲ್ಲ. ಈಗ ರಘುರಾಮನನ್ನು ಎದುರಿಸುವುದು ಹೇಗೆ ಎಂಬ ಪ್ರಶ್ನೆ ಎದುರು ನಿಂತಿತ್ತು. ರಘುರಾಮ ಊಟ ಬಿಟ್ಟಿದ್ದಾನೆ, ನಿದ್ದೆ ಬಿಟ್ಪಿದ್ದಾನೆ. ಹದಿನೈದು ದಿನಕ್ಕೆ ಅವನ ಸ್ಥಿತಿ ಹೀಗಾಗಿದೆ.
ಇದು ಹೀಗೆಯ ಮುಂದುವರಿಯಬೇಕೆ? ಅನ್ನದ ತುತ್ತು ಗಂಟಲಲ್ಲಿ ಸಿಕ್ಕಿಬಿದ್ದಂತಾಗಿ ಅವಳು ಎದ್ದಳು. ರಘುರಾಮ ಮಲಗಿಕೊಂಡ. ಎದ್ದವನೇ ಮುಖಕ್ಷೌರ ಮಾಡಿಕೊಂಡ. ಸ್ನಾನ ಮಾಡಿದ. ಒಳ್ಳೆಯ ಬಟ್ಟೆ, ಧರಿಸಿದ. ಕಾಫಿ ಕುಡಿದಾದ ಮೇಲೆ ತಂಗಿಗೆ ಕರೆದು-“ಅವಳಿಗೆ ಹೊರಗೆ ಹೋಗಬೇಕಂತೆ ಅಂತ ಹೇಳು” ಎಂದ. ಯಶೋಧೆ ಸಿದ್ಧವಾದಳು. ತಾನು ಗಟ್ಪಿಯಾಗಿ ನಿಲ್ಲಬೇಕು ಎಂದು ನಿರ್ಧರಿಸಿದಳು. ಹಿಂದೆಲ್ಲ ಇವನ ಮಾತು ಸರಳತೆಗೆ ಮರುಳಾದ ಹಾಗೆ ತಾನು ಈಗ ಮರುಳಾಗಬಾರದು.
“ಅಷ್ಟು ದೂರ ಹೋಗಿ ಬರತೀನಿ ಅತ್ತೆ” ಎಂದು ಯಶೋಧೆ ಅವನ ಹಿಂದೆ ನಡೆದಳು. ನಾಗವೇಣಿ ಏನೊ ನಡೆದಿದೆ ಅಂದುಕೊಂಡಳು. ಯಶೋಧೆ ಒಳ್ಳೆಯವಳು. ಎಷ್ಟು ಬೇಗನೆ ಮನೆಯ ಎಲ್ಲರ ಜತೆ ಹೊಂದಿಕೊಂಡಳಲ್ಲ. ರಘುರಾಮ ಕೂಡ ಹಾಗೆಯೆ. ಹಿಂದೆ ತಂದೆ ಇದ್ದಾಗ ಈ ಮನೆ ಎಂದರೆ ತುಸು ಸಿಡುಕುತ್ತಿದ್ದ, ಬೈಯುತ್ತಿದ್ದ. ಆದರೆ ನಂತರ ಅವನ ಅಭಿಪ್ರಾಯ ಬದಲಾಗಿತ್ತು. ಇವಳೂ ಒಳ್ಳೆಯವಳು,
ಅವನೂ ಒಳ್ಳೆಯವ. ಆದರೆ ಇಬ್ಬರ ನಡುವೆ ಏನೋ ಗಡಿಬಿಡಿ ನಡೆದಿದೆ. ಇಲ್ಲವೆಂದರೆ  ಇವಳು ಹಾಗೆಲ್ಲ ಎರಡು ಸೀರೆ ಚೀಲಕ್ಕೆ ತುರುಕಿಕೊಂಡು ಬರುವವಳಲ್ಲ. ರಘು ಗಡ್ಡ ಬಿಟ್ಟುಕೊಂಡು ತಿರುಗಾಡುವವನಲ್ಲ. ಗಂಡ ಹೆಂಡಿರ ಜಗಳ ಎರಡು ದಿನದ್ದು. ರೈಲು ನಿಲ್ದಾಣದತ್ತ ತಿರುಗಿಕೊಂಡ ಮಗ ಸೊಸೆಯನ್ನು ನೋಡಿ ಅವಳು ಒಳಗೆ ಹೋದಳು.
* * *
ರೈಲು ನಿಲ್ದಾಣ ಬರಿದಾಗಿತ್ತು. ನೆಲಕ್ಕೆ ಹಾಸಿದ್ದ ಕಲ್ಲುಚಪ್ಪಡಿಗಳು, ದೂರ ದೂರ ನೆಟ್ಟ ಮರಗಳು, ಮರಗಳ ಕೆಳಗೆ ಅಲ್ಲೊಂದು ಇಲ್ಲೊಂದು ಕಲ್ಲಿನ ಬೆಂಚು. ಆ ನಿಲ್ದಾಣಕ್ಕೆ ರೈಲು ಬರುವುದು ಮಧ್ಯಾಹ್ನ ಮಾತ್ರ. ಬಂದದ್ದು ಐದು ಗಂಟೆಗೆಲ್ಲ ಹೋಗಿಬಿಡುತ್ತದೆ. ರೈಲು ಬಂದಾಗ, ರೈಲು ಹೋಗುವಾಗ ಮಾತ್ರ ಅಲ್ಲಿ ಗಡಿಬಿಡಿ. ಆಗಾಗ್ಗೆ ಗೂಡ್ಸುಗಳು ಬಂದರೂ ಅವುಗಳ ಗದ್ದಲ ಕಡಿಮೆ. ಹೀಗಾಗಿ ತಾಳಗುಪ್ಪದ ರೈಲು ನಿಲ್ದಾಣ ಸದಾ ಶಾಂತ, ನಿರ್ಜನ. ನಿಲ್ದಾಣದ ತುದಿಯ ಕಲ್ಲು ಬೆಂಚಿನವರೆಗೂ ಹೋದ ರಘುರಾಮ ತಿರುಗಿ ನೋಡಿ, ಬಳಿಗೆ ಬಂದ ಯಶೋಧೆಗೆ-
“ಕುಳಿತುಕೋ” ಎಂದ. ಅವನೊಂದು ಕಡೆ ಕುಳಿತರೆ ಇವಳು ಇನ್ನೊಂದು ಮೂಲೆಯಲ್ಲಿ ಕುಳಿತಳು. ರಘುರಾಮ ಎರಡು ನಿಮಿಷ ಸುಮ್ಮನೆ ಕುಳಿತ.
“ಯಶು” ತಟ್ಟನೆ ಅವಳತ್ತ ತಿರುಗಿ ನುಡಿದ.
“ನೀನು ಸುಲಭವಾಗಿ ಬಂದುಬಿಟ್ಟೆ ಯಶು… ಆದರೆ ನನಗೆ ಇಪ್ಪತ್ತು ದಿನ ಕಳೆಯೋದು ತುಂಬ ಕಷ್ಟ ಆಯ್ತು… ನೀನು ಇಲ್ಲದಿದ್ರೆ ಅಲ್ಲಿ ಇರೋದಕ್ಕೆ ಆಗೋದೇ ಇಲ್ಲ.” ಯಶೋಧೆ ತೀಕ್ಷ್ಣವಾಗಿ ಅವನ ಮುಖ ನೋಡಿದಳು.
“ಈ ನಾಟಕದ ಮಾತುಗಳನ್ನು ಇನ್ನು ನಾನು ನಂಬೋದಿಲ್ಲ.”
“ನಾಟಕದ ಮಾತಲ್ಲ ಯಶು… ನನ್ನ ಹೃದಯದ ಮಾತು.” ಅವಳು ಶುಷ್ಕವಾಗಿ ನಕ್ಕಳು. ಇನ್ನು ವಿಷಯವನ್ನು ಮುಚ್ಚಿಟ್ಟು ಮರೆಮಾಚಿ ಮಾತನಾಡುವುದರಿಂದ ಉಪಯೋಗವಿಲ್ಲ.ರಘುರಾಮನಿಗೆ ಅದನ್ನು ಮುಚ್ಚಿಡಲೇಬೇಕು, ಬೇರೆ ದಾರಿ ಇಲ್ಲ. ಹೇಳಲು ಬಾಯಿ ಇಲ್ಲ. ಆದರೆ ತನಗೆ ಯಾರ ಹಂಗು, ಹೆದರಿಕೆಯೂ ಇಲ್ಲವಲ್ಲ.
“ನೀವು ಆ ಮನೋಹರಿ ಆಡೆತಿರೂ ನಾಟಕ ನೋಡಿದ ಮೇಲೂ… ನಿಮ್ಮ ಮಾತನ್ನನು ನಂಬೋದ ನಾನು ಹುಚ್ಚಿಯಲ್ಲ… ಆ ನರಕದಲ್ಲಿ ಇರಲಿಕ್ಕೆ ನಾನು ನಾಚಿಕೆಗೆಟ್ಟವಳಲ್ಲ…” ದಿಟ್ಪತನದಿಂದಲೇ ವಿಷಯವನ್ನು ಪ್ರಕಟಿಸಿದಳು. ರಘುರಾಮ ಇದನ್ನು ನಿರೀಕ್ಷಿಸಿದ್ದ. ಯಶೋಧೆಯ ಬಾಯಿಂದಲೇ ಈ ವಿಷಯ ಬರಲೆಂದು ಕಾದಿದ್ದವನಂತೆ.
“ಯಶು…ನಾನವಳನ್ನ ಪ್ರೀತಿಸೋದಿಲ್ಲ…ಅವಳನ್ನ ನಾನು ಪ್ರೀತಿಸ್ತಾ ಇದ್ದಿದ್ರೆ ನಿನ್ನನ್ನ ನಾನು ಮದುವೆ ಆಗುತ್ತಿರಲಿಲ್ಲ.” ಯಶೋಧೆಗೆ ತನ್ನ ಗಂಡ ಏನು ಹೇಳುತ್ತಿದ್ದಾನೆ ಎಂಬುದೇ ಅರ್ಥವಾಗಲಿಲ್ಲ. ತಾನುಮನೋಹರಿಯ ಹೆಸರು ಎತ್ತಿಯ ಆತ ಅದನ್ನು ಅಲ್ಲಗೆಳೆಯಬಹುದು ಇಲ್ಲ ಸಮರ್ಥಿಸಿಕೊಂಡು ಅದು ನನಗೆಬಿಟ್ಪ, ವಿಷಯ, ನಿನಗೆ ನಾನು ಏನೂ ಕಡಿಮೆ ಮಾಡಿಲ್ಲ, ನನ್ನ ಅವಳ ಸಂಬಂಧಇರುವುದು ಹೌದು, ಅದು ಹೀಗೆಯೇ ಮುಂದುವರಿಯುತ್ತದೆ, ನೀನು ಅದನ್ನು ಕೇಳಬೇಡ ಎಂದೆಲ್ಲ ದಬಾವಣೆ ಮಾಡಬಹುದು ಎಂದು ನಿರೀಕ್ಷಿಸಿದ್ದಳು. ಆದರೆ ಹೀಗೆ ಮಾಡದೆ ರಘುರಾಮ ಒಪ್ಪಿಕೊಂಡು ಆ ಸಂಬಂಧಕ್ಕೆ ಬೇರೊಂದು ಅರ್ಥ ಕೊಡುತ್ತಿದ್ದಾನೆ.
“ನೀವು ಅವಳ ಜತೆ ನಡೆಸೋದು ಪ್ರೀತಿ ಅಲ್ಲವಾದರೆ… ಅದು ವ್ಯಭಿಚಾರ… ಅದನ್ನ ನೋಡಿಕೊಂಡು ಇರಲಿಕ್ಕೆ ನನ್ನಿಂದ ಆಗೋದಿಲ್ಲ…”
“ಯಶು, ಆ ಬಗ್ಗೆ ನಾನು ಪಶ್ಚಾತ್ತಾಪ ಪಡತೀನಿ…. ನೀನು ಇದನ್ನೇ ಗುಡ್ಡ ಮಾಡಬೇಡ…. ನಿನಗೆ ಯಾವುದಕ್ಕೂ ನಾನು ಕಡಿಮೆ ಮಾಡೋದಿಲ್ಲ…. ನಿನ್ನ ಬಿಟ್ಪು, ನಾನು ಇರಲಾರೆ…ನಾಳೇನೆ. ಹೋಗೋಣ ಊರಿಗೆ.” ಆತ ಅಂಗಲಾಚಿದ. ಅವನ ದನಿ ನಡುಗುತ್ತಿತ್ತು. ಉಕ್ಕಿ ಬರುತ್ತಿದ್ದ ಅಳುವನ್ನು ತಡೆಹಿಡಿಯಲು ಆತ ಪ್ರಮಾತ್ನಿಸುತ್ತಿದ್ದ. ಯಶೋಧೆ ಬಂಡೆಯಂತೆ ಅಚಲಳಾಗಿ ನಿಂತಳು. ಅದೇ ಹಿಂದಿನ ಧಾಟಿಯಲ್ಲಿ
ಅವಳೆಂದಳು, “ನನ್ನ ಮನಸ್ಸು ಪೂರ್ತಿ ಕೆಟ್ಟುಜಹೋಗಿ ನಾನು ಇಲ್ಲಿಗೆ ಬಂದಿದೀನಿ…ನೀವು ನನ್ನನ್ನು ಪ್ರೀತಿಸೋದು, ಅವಳನ್ನ ಕಾಮಿಸೋದು ನನಗೆ ಬೇಕಿಲ್ಲ… ಸಂಪೂರ್ಣ ಯಾವತ್ತು ನಾನು ನಿಮಗೆ ಬೇಕು ಅನ್ಸುತ್ತೋ ಆವಾಗ ಹೇಳಿಕಳಿಸಿ ಬರತೀನಿ… ಅಲ್ಲೀತನಕ ಇಲ್ಲಿ ಇರತೀನಿ…”  “ಯಶು…ನಾನು ನಿನಗೆ ಹೇಗೆ ಹೇಳಲಿ ?” ಎಂದು ರಘುರಾಮ ಮುಖ ಮುಚ್ಚಿಕೊಂಡ.
ನಿಧಾನವಾಗಿ ಕತ್ತಲೆ ದಾಳಿಯಿಟ್ಪಿತು. ಮಾರನೇ ದಿನ ರಘುರಾಮ ಹೊರಟುನಿಂತ. ಅಡಿಗೆ ಮನೆಗೆ ಹೋಗಿ ಒಲೆಯ ಮುಂದೆ ಕುಳಿತಿದ್ದ ಯಶೋಧಗೆ,
“ಯಶು…ಯೋಚನೆ ಮಾಡು” ಎಂದು ಹೇಳಿದ.ತಂಗಿ ತಮ್ಮಂದಿರಿಗೆ ಹೇಳಿ, ಬಾಗಿಲಲ್ಲಿ ನಿಂತ ತಾಯಿಗೆ, “ಅವಳು ಸ್ವಲ್ಪದಿನ ಇಲ್ಲೀ ಇರತೀನಿ ಅಂತಿದಾಳೆ… ಆ ಜಾಗ ಅವಳಿಗೆ ಹಿಡಿಸಲ್ಲ…
ಅವಳು ಇಲ್ಲಿರಲಿ” ಎಂದು ಹೇಳಿ ರಸ್ತೆಗೆ ಇಳಿದ. ನಾಗವೇಣಿ, “ಕಾಗದ ಬರೀತಿರು….ಆರೋಗ್ಯದ ಬಗ್ಗೆ ಗಮನವಿರಲಿ” ಎಂದದ್ದು ಅವನಿಗೆ ಕೇಳಿಸಲೇ ಇಲ್ಲ.
* * *
ಮತ್ತೆ ಹದಿನೈದು ದಿನಗಳು ಉರುಳಿದಳು. ಯಶೋಧೆ ಅಂತರಂಗದಲ್ಲಿ ಕೊರಗುತ್ತಲೇ ಇದ್ದಳು. ರೈಲು ನಿಲ್ದಾಣದ ಕಲ್ಲು ಬೆಂಚಿನ ಮೇಲೆ ಕುಳಿತು ನಿರ್ದಯೆಯಿಂದ ತಾನು ಆಡಿದ ಮಾತಿನ ಪರಿಣಾಮ ಏನಾದೀತೋ ಎಂಬ ಚಿಂತೆ ಹೊಸದಾಗಿ ಅವಳಿಗೆ ಆರಂಭವಾಗಿತ್ತು. ರಘುರಾಮ ಮಾತಿನ ಕೊನೆಯಲ್ಲಿ,
“ಯಶು… ನಾನು ನಿನಗೆ ಹೇಗೆ ಹೇಳಲಿ ?” ಎಂಬ ವಾಕ್ಯವನ್ನು ಹೇಳಿದ್ದ. ಈ ಬಗ್ಗೆ ವಿವರಣೆಯನ್ನು ಆತ ನೀಡಿರಲಿಲ್ಲ. ರಘುರಾಮ ಆ ಹೆಂಗಸಿನ ವಶೀಕರಣಕ್ಕೆ ಒಳಗಾದಂತೆ ಆವತ್ತು ಕಿಟಕಿಯ ಬಳಿ ನಿಂತಿದ್ದ. ಬಾಗಿಲು ತೆರೆದು ಇವನನ್ನು ಒಳಗೆ ಎಳೆದುಕೊಂಡಿದ್ದಳು. ಇದನ್ನ ನಾನು ಹೇಗೆ ಹೇಳಲಿ ಎಂದು ಆತ ತೊಳಲಾಡಬಹುದೆ ? ತಾನು ಕೂಡ ಇದೇ ಮಾತನ್ನ ಬೇರೊಂದು ರೀತಿಯಲ್ಲಿ ಹೇಳಿದ್ದೆ. ಸಂಪೂರ್ಣ ನಾನು ಬೇಕು ಅನ್ನಿಸಿದಾಗ ತಿಳಿಸಿ ಬರತೀನಿ ಎಂದು. ಆತ ಪ್ರಯತ್ನಪಡಲಿ. ಅವಳನ್ನು ದೂರ ಮಾಡಲಿ. ಮುಂದೆ ನಿರ್ಧಾರ ಮಾಡಿದರಾಯಿತು. ಆದರೆ ನಾನು ಬಳಿಯಿಲ್ಲವೆಂದು ಆತ ಊಟ ಬಿಟ್ಟರೆ ? ನಿದ್ದೆ ಬಿಟ್ಟರೆ ? ಆರೋಗ್ಯ ಕೆಡಿಸಿಕೊಂಡರೆ? ನೋಡೋಣ ಎಂದವಳು ಇಲ್ಲಿಯೇ ಉಳಿದಳು.
* * *
ಅಲ್ಲಿಂದ ಪತ್ರ ಬರಲಿಲ್ಲ. ಅವನೂ ಬರಲಿಲ್ಲ. ಆದರೆ ಒಂದು ದಿನ ಆನಂದರಾಯರು ಬಸ್ಸಿನಲ್ಲಿ ಬಂದಿಳಿದರು. ನಾಗವೇಣಿ, ಮಕ್ಕಳ ಕ್ಷೇಮ ಸಮಾಚಾರ ಕೇಳಿ, ಬಾಗಿಲಲ್ಲಿ ನಿಂತ ಯಶೋಧೆಗೆ ಕೇಳಿದರು-
“ನೀನು ಎಷ್ಟು ದಿನ ಆಯ್ತು ಯಶೋಧಾ ಇಲ್ಲಿಗೆ ಬಂದು ?” ಅವರ ದನಿ ಗಡುಸಾಗಿತ್ತು.
“ಸುಮಾರು ದಿನ ಆಯ್ತು.”
“ಹುಂ” ಎಂದರವರು. ಊಟ ಮುಗಿದು ನಾಗವೇಷ ಹಿಂದೆ ಏನೋ ಮಾಡುತ್ತಿದ್ದಾಗ ಆನಂದರಾಯರು ಮಗಳನ್ನು ಕೋಣೆಗೆ ಕರೆದರು  “ಕೂತ್ಕೋ” ಎಂದರು. ಇವಳಿಗೆ ಸ್ಪಷ್ಪವಾಯಿತು. ರಘುರಾಮ ಬೇರೊಂದು ಅಸ್ತ್ರ ಪ್ರಯೋಗಿಸಿದ್ದಾನೆ. ತೀರ್ಥಹಳ್ಳಿಗೆ ಹೋಗಿ ಇವರನ್ನು ಮುಂದೆ ಬಿಟ್ಟಿದ್ದಾನೆ. ಅವಳು ಕುರ್ಚಿಯ ಮೇಲೆ ಕುಳಿತಳು. ತಲೆ ಎತ್ತಿ ತಂದೆಯ ಮುಖ ನೋಡಿದಳು.
“ಅಲ್ಲ ಯಶು… ನೀನೇ ಬುದ್ಧಿವಂತೆ, ಧೈರ್ಯವಂತೆ, ನಮ್ಮ ಕುಟುಂಬಕ್ಕೆ ಹೆಸರು ತರತೀಯ ಅಂದುಕೊಂಡಿದ್ದ ನಾನು. ನೀನು ಇದೇನು ಆಟ ಆಡತೀರೋದು ?”
“ಏನು ಆಟ ಅಪ್ಪ.”
“ನೀನು ಅಲ್ಲಿಂದ ಇಲ್ಲಿಗೆ ಬಂದು ಇದೀಯಂತಲ್ಲ ಯಾಕೆ ?”
“ಅಲ್ಲಿ ನನಗೆ ಬೇಜಾರಾಯ್ತು ಬಂದೆ.”
“ಬೇಜಾರು ಯಾಕೇ ಮುತ್ತಿನಂಥಾ ಗಂಡ ಸಿಕ್ಕಿದ್ದಾನೆ. ನಿನ್ನ ಕೂದಲು ಕೊಂಕದ ಹಾಗೆ ನೋಡ್ಕೋತಾನೆ…ಏನು ಬೇಜಾರು ? ಏನ ಕಷ್ಪ…? ”
“……………….”
“ಅವನು ತೀರ್ಥಹಳ್ಳಿಗೂ ಬರಲಿಲ್ಲ… ನಿನ್ನ ಸುದ್ದೀನೂ ಇಲ್ಲ… ಯಾಕೆ ಅಂತ ನಾನು ಮೊನ್ನೆ ಹೋಗಿದ್ದೆ ಅವನ ಅವಸ್ಥೆ ನೋಡಿ ನನಗೆ ಸಂಕಟ ಆಯ್ತು…ಊಟಕ್ಕೂ ತೊಂದರೆ ಪಾಪ…ಆ ಮೇಟಿ ಅವನ ಹೆಂಡತಿ ಅಲ್ಲಿ ಇಲ್ಲ…” ತಟ್ಟನೆ ತಲೆ ಎತ್ತಿ ಕೇಳಿದಳು-
“ಎಲ್ಲಿಗೆ ಹೋದ್ರು ಅವರು…? ”
“ಅವನಿಗೆ ಪೆನ್‍ಷನ್ ಆಯ್ತಂತೆ. ಅವನ ಊರಿಗೆ ಹೊರಟುಹೋದ ಹೆಂಡತಿ ಜತೆ. ಹದಿನೈದು ದಿನ ಆಯ್ತಂತೆ….ಈಗ ಇವನೊಬ್ನೆ ಅಲ್ಲಿ…” ಎದೆಯ ಮೇಲಿನ ದೊಡ್ಡದೊಂದು ಭಾರ ಸರಿದುಬಿದ್ದಿತು.
ಮಹಾ ಅಪರಾಧ ಮಾಡಿದ ಎಂಬ ಭಾವನೆ ಬಂದು ಯಶೋಧೆ ಬೆಚ್ಚಿದಳು. “ಅಪ್ಪ, ನನಗೆ ಈ ವಿಷಯ ಗೊತ್ತಿರಲಿಲ್ಲ….ಊಟಕ್ಕೆ ಅವರಿಗೆ ತೊಂದರೆ ಇಲ್ಲ ಅಂದುಕೊಂಡು ಇಲ್ಲಿದ್ದೆ ಅಷ್ಪ,…” ಎಂದು ಅವಳು ಎದ್ದಳು.
“ಹೊರಡು…ನಿನ್ನನ್ನ ಕರಕೊಂಡು ಹೋಗಲಿಕ್ಕೇನೆ ನಾನು ಬಂದದ್ದು. ಗಂಡ ಹೆಂಡತಿ ನಡುವೆ ಮಾತು ಜಗಳ ಬರುತ್ತೆ…ಆದರೆ ಈ ಮಾತು ಜಗಳ ಹೀಗೆ ತಿಂಗಳಾನುಗಟ್ಟಲೆ ದೂರ ಇರುವಂತಹ ಘಟ್ಟಕ್ಕೆಹೋಗಿ ಮುಟ್ಟಬಾರದು….ಆತ ಪಾಪ ಒಳ್ಳೆ ಮನುಷ್ಯ…ಅವನನ್ನೇ ಹೀಗೆ ಸತಾಯಿಸಿದರೆ ?” ಆನಂದರಾಯರು ಅಳಿಯವನ್ನು ವಹಿಸಿ ಮಾತನಾಡಿದರು.

