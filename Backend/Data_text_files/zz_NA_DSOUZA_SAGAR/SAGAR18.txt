 ಇವಳದ್ದೂ ಇದೇ ಕತೆ
ರಾಮಕೃಷ್ಣ ಬ್ಯಾಂಕಿಗೆ ಹೊರಟುಹೋಗಿದ್ದ. ಆನಂದರಾಯರು ಪೋಸ್ಟ್ ಆಫೀಸಿಗೆ ಹೋಗಿದ್ದರು. ರುಕ್ಮಿಣಿ ಅಂಗಡಿಯಲ್ಲಿ ಕುಳಿತು ಎಲೆಅಡಿಕೆ ಕೊಳ್ಳಲು ಬಂದಿದ್ದ ಹೆಂಗಸಿಗೆ ಅಡಕೆ ಲೆಕ್ಕ ಮಾಡಿಕೊಡುತ್ತಿದ್ದಳು. ಕೈಯಲ್ಲಿ ಒಂದು ಚೀಲ ಹಿಡಿದು ಒಳಬಂದ ಯಶೋಧೆಯನ್ನು ರುಕ್ಮಿಣಿ ಗಮನಿಸಲೇ ಇಲ್ಲ. ಒಳಬಂದ ಮೇಲೆ ತಲೆ ಎತ್ತಿ ನೋಡಿ,
“ಓ! ಅಮ್ಮಾ…ಯಶು ಅತ್ತಿಗೆ ಬಂದ್ರೂ” ಎಂದು ಕೂಗಿ ಓಡಿಬಂದು ಯಶೋಧೆಯ ಕೈ ಹಿಡಿದುಕೊಂದು ಒಳಗೆ ಕರೆದೊಯ್ದಳು.
“ಅತ್ತಿಗೆ…. ಅಣ್ಣ ಬರಲಿಲ್ವ?” ಎಂದು ಕೇಳಿ ಅವಳ ಕೈಲಿದ್ದ ಚೀಲ ತೆಗೆದುಕೊಂಡು ಕುರ್ಚಿಯ ಮೇಲೆ ಇರಿಸಿ,
“ಕುತ್ಕೊಳ್ಳಿ ಅತ್ತಿಗೆ…ಒಬ್ರೆ ಬಂದ್ರಲ್ಲ…” ಎಂದು ಉಪಚಾರ ಮಾಡುವಾಗ ಪಾರ್ವತಮ್ಮ ಒಳ ಬಂದಳು.
“ಯಶೋಧ…ಈಗ ಬಂದ್ಯ….ಎಲ್ಲಿ ಗಂಡ? ಅಲ್ಲ ವಾರಕ್ಕೊಂದು ಸಾರಿ ಬರೋಳು ಹದಿನೈದು ದಿನ ಆದ್ರು ಬರಬಾರದೆ…ಯಾಕೆ ಸೊರಗಿಹೋಗಿದೀಯ” ಯಶೋಧ ನಸುನಗುತ್ತ,
“ಅಯ್ಯೋ…ನನಗೇನು ಆಗಿಲ್ಲ…ಬೇಜಾರಾಯ್ತು ಬಂದ. ಅಲ್ಲಿ ಯಾವುದೋ ಸರ್ವೆ ಪಾರ್ಟಿ ಬಂದಿದೆ…ಇವರಿಗೆ ಬಿಡುವಿಲ್ಲ.”
“ಅದಕ್ಕೇ ಬೇಜಾರು” ರುಕ್ಮಿಣಿ ನಕ್ಕಳು.
“ಅಯ್ಯೋ ಅಯ್ಯೋ….. ಬಾಗಿಲು ತೆರೆದಿಟ್ಟು ಎಲ್ಲ ಎಲ್ಲಿ ಹೋದ್ರು….ತರಕಾರೀನೆಲ್ಲ ದನ ತಿಂದು ಹೋಯ್ತಲ್ಲ…” ಆನಂದರಾಯರು ಕೂಗುತ್ತ ಒಳಬಂದರು. ಮಾರಲೆಂದುಕೊಂಡು ಇರಿಸಿದ್ದ ತರಕಾರಿ ಬುಟ್ಟಿಗೆ ದನ ಬಾಯಿ ಹಾಕಿ ಅರ್ಧ ತಿಂದು ಮುಗಿಸಿತ್ತು. ಈ ಸಿಟ್ಟಿನಲ್ಲಿ ಒಳ ಬಂದ ಅವರು ಮಗಳ ಮುಖ ನೋಡಿ, ಸಿಟ್ಟು ಕಾಣೆಯಾಗಿದ್ದರಿಂದ, “ಅರೆ…ಯಾವಾಗ ಬಂದೆ ?” ಎಂದು ಮಗಳನ್ನು ಮಾತನಾಡಿಸಲು ನಿಂತರು ಅಂಗಡಿ ದಾಗೆ ಬಿಟ್ಟು ಬಂದುದರ ನೆನಪಾಗಿ ರುಕ್ಮಿಣಿ ಹೊರಗೆ ಓಡಿದಳು. ಯಶೋಧೆ ತೀರ್ಥಳ್ಳಿಗೆ ಬರುವ ವಿಚಾರ ಮಾಡಿರಲಿಲ್ಲ. ಆದರೆ ಅಂದು ಬೆಳಕು ಹರಿಯುತ್ತಿದೆ ಅನ್ನುವಾಗ ಒಂದು ಲಾರಿ ತುಂಬ ಜನ ಬಂದು ಬಂಗಲೆ ಎದುರು ಇಳಿದರು  ರೇಂಜರು, ಗಾರ್ಡುಗಳು, ಫಾರಸ್ಟರು, ಕೂಲಿಕಾರರು ಧಡಧಡನೆ ಏನೇನೋ ಸಲಕರಣೆಗಳನ್ನು ಇಳಿಸಿಕೊಳ್ಳುತ್ತಿದ್ದಾಗ, ಮಹದೇವನ್ ಓಡಿದ. ಅವನ ಹಿಂದೆ ರೂಘುರಾಮ.
“ಎಂಟು ದಿನ ಇಲ್ಲಿ ಕ್ಯಾಂಪ್” ಎಂದು ಸಾರಿದರು ರೇಂಜರ್.
“ನಮಗೆಲ್ಲ ಊಟ ಆಗಬೇಕು…” ಎಂದೂ ಸಾರಿದರು.
“ರಘುರಾಮ…. ನಾವು ಕರಡಿ ಜಂಗಲ್ ಸರ್ವೆ ಮಾಡಲಿಕ್ಕೆ ಬಂದಿದೀವಿ. ಎಂಟು ದಿನ ನೀನು ಗೋವಿಂದ ನಮ್ಮ ಜತೆ ಇರಬೇಕು… ಎಲ್ಲಿ ಗೋವಿಂದ?”
“ಹೇಳಿ ಕಳಿಸ್ತೀನಿ.”
“ಸರಿ…ನಮ್ಮ ಜನರನ್ನ ಕರಡಿ ಜಂಗಲ್ ಕಡೆ ಕರಕೊಂಡು ಹೋಗು. ನಾವು ಹಿಂದಿನಿಂದ ಬರ್ತೀವಿ.” ರಘುರಾಮ ತಲೆಯಾಡಿಸಿದ. ನೇರವಾಗಿ ಮನೆಗೆ ಬಂದ. ಬಾಗಿಲ ಮರೆಯಲ್ಲಿನಿಂತು ನೋಡುತ್ತಿದ್ದಳು ಯಶೋಧೆ.
“ಏನು… ”
“ಸರ್ವೆ ಪಾರ್ಟಿ ಬಂದಿದೆ…ಇನ್ನು ಎಂಟು ದಿನ ನನಗೆ ಬಿಡುವಿಲ್ಲ…ಮೇಲಧಿಕಾರಿಗಳು ಇಲ್ಲೇ ಇರೋದರಿಂದ ಕೆಲಸಕ್ಕೆ ತಪ್ಪಿಸಿಕೊಳ್ಳುವ ಹಾಗೂ ಇಲ್ಲ…” ತುಂಬ ವ್ಯಥೆಯಿಂದ ನುಡಿದ ರಘುರಾಮ.
“ನಾಳೆ ನಾಡಿದ್ದು ತೀರ್ಥಹಳ್ಳಿಗೆ ಹೋಗೋಣ ಅಂತಿದ್ದೆ…ಹೋಗದೆ ತುಂಬಾ ದಿನಗಳಾದವಲ್ಲ….ಅಮ್ಮ ಕಾಯುತಿರುತಾರೆ.” ಅವನೇ ಮಾತು ಮುಂದುವರಿಸಿದ.
“ಯಶು, ಒಂದು ಕೆಲಸ ಮಾಡ್ತೀಯ ?”
“ಏನು ಹೇಳಿ.”
“ನಾನು ಕೆಲಸದ ಮೇಲೆ ಹೋದ್ರೆ ನಿನಗೆ ಬೇಜಾರು…ಈ ಎಂಟು ದಿನನಿನ್ನ ಹತ್ತಿರ ಮಾತಾಡಲಿಕ್ಕೂ ಪುರುಸೊತ್ತು ಆಲಿಕ್ಕಿಲ್ಲ. ನೀನು ಯಾಕೆ ತೀರ್ಥಹಳ್ಳಿಗೆ ಹೋಗಬಾರದು…?”
“ಒಬ್ಳೆ ?”
“ಹೌದು. ಈ ಪಾರ್ಟಿ ಆ ಕಡೆ ಹೋಗ್ತಿದ್ದ ಹಾಗೇ ನಾನು ಬರತೀನಿ.” ಯೋಚನೆ ಮಾಡುತ್ತ ನಿಂತಳು ಯಶೋಧೆ.
“ಒಬ್ಳೆ ಹೋಗಲಿಕ್ಕೆ ಬೇಸರವಾಗುತ್ತ?”
“ಹೌದು…ನಿಮ್ಮನ್ನು ಬಿಟ್ಟು ಇರಬೇಕಲ್ಲ?”
“ನಾನೂ ಇಲ್ಲಿ ನಿನ್ನನ್ನು ಬಿಟ್ಟು ಇರಬೇಕಲ್ಲ…ನಿನಗೆ ಅಲ್ಲಿ ಅಮ್ಮ, ಅಪ್ಪ, ಅಣ್ಣ ಎಲ್ಲ ಇರತಾರೆ…ಅವರ ಜತೆ ಇರಬಹುದು…ನನಗೆ ?”
“ಹೋಗು ಅಂತೀರ.”
“ಹೌದು. ಇಲ್ಲಿ ಈ ಜನ ಹೋಗೋತನಕ ಗಲಾಟೆ. ನನಗಂತೂ ಬಿಡುವು ಆಗೋದಿಲ್ಲ…”
“ಸರಿ  ಹಾಗಾದ್ರೆ…”
ರೇಂಜರನ್ನು ಭೇಟಿಯಾಗಿ ರಘುರಾಮ ಒಂದು ಗಂಟೆಯ ಬಿಡುವು ಕೇಳಿಕೊಂಡು ಬಂದ. ಯಶೋಧೆ ಕೂಡಲೇ ಸಿದ್ಧಳಾದಳು. ಅವಳ ಜತೆ ಬೋರ್ಡುಗಲ್ಲಿನ ರಸ್ತೆ ತುಳಿಯುತ್ತ ರಘುರಾಮ ಗೊಣಗಿದ,
“ಹಾಳಾದವರು ಈಗಲೇ ಬರಬೇಕೆ? ಶನಿಗಳು.” ಯಶೋಧೆ ನಕ್ಕಳು.
“ಅವರಿಗೇನು ಗೊತ್ತು ಇಲ್ಲೀ ವಿಷಯ ?”
“ಗೊತ್ತಿದ್ರು ಅವರು ಬರೋರೆ…ಸರಕಾರಿ ಕೆಲಸ ಅಂದ್ರೆ ಹೀಗೇನೆ. ನೀನು ಹೋಗು, ನಾನು ಏನಾರ ಪ್ಲಾನ್ ಮಾಡಿಕೊಂಡು ಬರತೀನಿ.”  ಬೋರ್ಡುಗಲ್ಲಿನ ಬಳಿ ಬಸ್ಸು ಹತ್ತಿಸಿ ಆತ ಕೈ ಬೀಸಿದ್ದ. ಯಶೋಧೆ ತೀರ್ಥಹಳ್ಳಿಗೆ ಬಂದಿದ್ದಳು.
“ಒಳ್ಳೆದಾಯ್ತು ಬಿಡು” ಎಂದರು ಆನಂದರಾಯರು. ಮಗಳು ಬಂದಿದ್ದು ಅವರಿಗೆ ಸಂತೋಷವಾಗಿತ್ತು. ಯಶೋಧೆ ಮನೆಯ ತುಂಬ ತಿರುಗಾಡಿದಳು. ಅಕ್ಕಪಕ್ಕದ ಮನೆಗಳವರನ್ನು ಹಿತ್ತಲಿನಲ್ಲಿ ನಿಂತು ಮಾತನಾಡಿಸಿದಳು.
“ಏನಮ್ಮ ಯಶೋಧೆ…ತೀರ್ಥಹಳ್ಳಿ ಅಂತ ಒಂದಿದೆ ಅಂತ ಅನ್ನೋದು ಮರೆತುಹೋಯ್ತ?” ಆ ಬದಿಯ ರಾಧಾಬಾಯಿ ಕೇಳಿದಳು.
“ಆಗಲಿ…ಹದಿನೈದು ದಿನ ಆದ ಮೇಲಾದ್ರೂ ನೆನಪಾಯಿತಲ್ಲ ತಾಯಿ ಮನೇದು ” ಈ ಬದಿಯ ಸರೋಜಮ್ಮ ತಮಾಷೆ ಮಾಡಿದಳು. ಯಶೋಧೆ ಅಡಿಗೆ ಮನೆಗೆ ನುಗ್ಗಿ ಉಪ್ಪಿನಕಾಯಿ “್ಯರಣಿ ತೆರೆದು ಒಂದು ಹೋಳು ತಿಂದಳು. ಮಳೆಗಾಲದ ಹಪ್ಪಳ ಮುಗೀಲಿಲ್ಲ ಎಂದು ದಪ್ಪಳ ಸುಟ್ಟು ತಿಂದಳು. ತಂದಯ ಬಳಿ ಹೋಗಿ ನಿಂತು ಅದು ಇದು ಕೇಳಿದಳು. ರುಕ್ಮಿಣಿಯ ಬಳಿ ಹೋಗಿ ಕುಳಿತು,
“ಅತ್ತಿಗೆ…ಅಣ್ಣ ಏನಂತಾನೆ ” ಎಂದು ಅವಳ ಕೆನ್ನೆ, ಚಿವುಟಿದಳು.
“ನಿನ್ನ ಅಣ್ಣನ ವಿಷಯವಿರಲಿ…ನನ್ನ ಅಣ್ಣನ ವಿಷಯ ಹೇಳು… ಅಷ್ಟು ಸುಲಭವಾಗಿ ಇಲ್ಲಿಗೆ ಕಳಿಸಿದ್ನಲ್ಲ.” ರುಕ್ಮಿಣಿ ತನ್ನತ್ತಿಗೆಯ ತೋಳು ಚಿವುಟಿ ಕೇಳಿದಳು. ಅಂಗಡಿಗೆ ಹೋಗಿ ಕುಳಿತು ಯಾವಾಗಲೂ ಬರುತ್ತಿದ್ದ ಗಿರಾಕಿಗಳನ್ನು ಮಾತನಾಡಿಸಿ ಅವರ ಕ್ಷೇಮಸಮಾಚಾರ ಕೇಳಿದಳು. ಒಂದರಡು ಡಬ್ಬ ಬಾಟಲಿಗಳಿಂದ ತನಗೆ ಪ್ರಿಯವಾದ ಉಪುಗಡನೆ, ಮಿಠಾಯಿ ತೆಗೆದು ತಿಂದಳು. ಎರಡು ಗಂಟೆಯಾಗುತ್ತಿದೆ ಅನ್ನುವಾಗ,
“ಅತ್ತಿಗೆ, ನೀವು ಇಲ್ಲಿ ಬನ್ನಿ…ನಾನು ಬಂದಿದೀನಿ ಅಂತ ಅಣ್ಣನಿಗೆ ಹೇಳಬೇಡಿ” ಎಂದು ರುಕ್ಮಿಣಿಯನ್ನು ಕರೆದು ಅಂಗಡಿಯಲ್ಲಿ ಕೂರಿಸಿ ತಾನು ಅಡಿಗೆ ಮನೆಯ ಬಾಗಿಲ ಮರೆಗೆ ಹೋಗಿ ನಿಂತಳು. ರಾಮಕೃಷ್ಣ ಬಂದ. ಹೆಂಡತಿಯತ್ತ ಮುಗುಳುನಗೆ ಬೀರಿ   ಒಳಹೋದ ಬಟ್ಟೆ, ಬದಲಾಯಿಸಿ, ಮುಖ ಕೈಕಾಲು ತೊಳೆದು ಅಡಿಗೆ ಮನೆಗೆ ಹೋಗಿ ಮಣೆ ಹಾಕಿಕೊಂಡು ಕುಳಿತ. ಪಾರ್ವತಮ್ಮ ಆ ಬದಿಗೆ ಮುಖ ಮಾಡಿ ನಿಂತಾಗ ಅವನ ತಲೆಯ ಮೇಲೆ ಟೊಕ್ಕೆಂದು ಯಾರೋ ದೊಡೆದರು. ಆತ ತಟ್ಟನೆ ತಿರುಗಿ ನೋಡಿ-
“ಯಶೂ” ಎಂದು ಕೂಗಿದ.
“ಯಾವಾಗ ಬಂದೆ…” ಎಂದು ಕೇಳಿದ.
“ಬೆಳಿಗ್ಗೆ…”
“ಮತ್ತೆ ಬಾವ…”
“ಸರ್ವೆ ಪಾರ್ಟಿಯವರು ಬಂದು ನಿನ್ನ ಬಾವನ್ನ ಕಟ್ಟಿಹಾಕಿದಾರೆ.”
“ಬಾವ ನಿನ್ನನ್ನ ಕಟ್ಟಿಹಾಕಲಿಲ್ಲವಲ್ಲ ಸದ್ದ….”
“ಅಂದ್ರೆ ನೀನು ಅತ್ತಿಗೇನ ಕಟ್ಟಿಹಾಕಿದೀಯ ”ಪಾರ್ವತಮ್ಮ ಮಗನಿಗೆ ಬಡಿಸುತ್ತ,
“ಸಾಕು, ಅವನು ಊಟ ಮಾಡಲಿಬಿಡು. ಮದುವೆಯಾದ್ರೂ ಹುಡುಗು ಬುದ್ದಿ ಹೋಗಿಲ್ಲ ನಿಮಗೆ” ಎಂದು ಗದರಿದಳು.
“ಹೌದು…ಇವಳು ತುಂಬ ಮಾತು ಕಲಿತಿದ್ದಾಳೆ…” ಎಂದ ರಾಮಕೃಷ್ಣ.
“ಊಟ ಮಾಡು…” ಯಶೋಧೆ ಎದ್ದಳು.
“ಊಟ ಮಾಡು ಬಾ ನೀನೂ.”
“ಇಲ್ಲ ನಾನು ಅತ್ತಿಗೆ ಜೊತೆ ಊಟ ಮಾಡ್ತೀನಿ…ಅಣ್ಣನ ವಿಷಯ ಅತ್ತಿಗೆ ಬಾಯಿಂದ ಕೇಳಬೇಕು.” ಅವಳು ಹೊರಗೆ ಹಾರಿದಳು.
* * *
ಯಶೋಧೆ ರುಕ್ಮಿಣಿಯರು ಊಟ ಮುಗಿಸಿದರು. ಪಾರ್ವತಮ್ಮ ಅಟ ಮುಗಿಸುವಚ್ಚರಲ್ಲಿ ಇವರಿಬ್ಬರೂ ಸೇರಿ ಪಾತ್ರೆ ತೊಳೆದರು. ಆನಂದರಾಯರು ಪತ್ರಿಕೆ ಹಿಡಿದು ಅಂಗಡಿಯಲ್ಲಿ ಹೋಗಿ ಕುಳಿತರು. ಪಾರ್ವತಮ್ಮ ಹಜಾರದಲ್ಲಿ ಚಾಪೆ ಬಿಚ್ಚಿದಾಗ, ರುಕ್ಮಿಣಿ-
“ನಾವು ಅಲ್ಲಿ ಮಲಗೋಣ” ಎಂದು ಒಳಗಿನ ಕೋಣೆಯತ್ತ ಬೆರಳು ಮಾಡಿ ತೋರಿಸಿದಳು.
“ಅಣ್ಣನ್ನ ಬಾ ಅನ್ನಬೇಕಿತ್ತು”b ರುಕ್ಮಿಣಿಯೇ ಮಾತಿಗೆ ತೊಡಗಿದಳು.
“ಅಯ್ಯೋ…ಬರೋ ಮನಸ್ಸು ಅವರಿಗಿತ್ತು…ಆದರೆ ಸರ್ವೆ ಪಾರ್ಟಿಯೋರು ಬಂದ್ರಲ್ಲ.”
“ನಿಮಗಲ್ಲಿ ಬೇಜಾರಾಗೋದಿಲ್ವ ಅತ್ತಿಗೆ ?”
“ಇಲ್ಲಪ್ಪ…ಯಾವಾಗಲೂ ಶಾಂತವಾಗಿರುತ್ತೆ. ಏನೇನೋ ಹಕ್ಕಿಗಳು ಕೂಗುತ್ತಿರುತ್ತವೆ.    ಯಾರದ್ದೇ ಜಗಳವಿಲ್ಲ. ಬೇಕಾದಷ್ಟು, ಸೌದೆ ಸಿಗುತ್ತೆ. ನೀರು ಸೇದಬೇಕು ಅಷ್ಟೆ. ಹಳ್ಳಿಯಿಂದ ಹಾಲು ತರಕಾರಿ ಬರುತ್ತಿ. ಮನೆ ಪಕ್ಕದಲ್ಲಿ ಒಂದೇ ಮನೆ…ಮೇಟಿದು. ಅವರ ಹೆಂಡತಿ ಮನೋಹರಿ ಅಂತ, ಒಳ್ಳೆ ಹೆಂಗಸು” ವಿವರವಾಗಿ ಕಾನುಮರಡಿಯ ವಿಷಯ ಹೇಳತೊಡಗಿದಳು ಯಶೋಧೆ.
“ಅವರು ಗಂಡ ಹೆಂಡತಿ ಇಬ್ಬರೇನಾ ?”
“ಹೌದು, ಮನೋಹರಿ ಆತನ ಎರಡನೇ ಹೆಂಡತಿ…ಮದುವೆಯಾಗಿ ಐದು ವರ್ಷ ಆಗ್ತಾ ಬಂತಂತೆ…ಮಕ್ಕಳಿಲ್ಲ…”
“ಪಾಪ…” ಯಶೋಧೆ ಪಕ್ಕದಲ್ಲಿ ಮಲಗಿದ್ದ ರುಕ್ಮಿಣಿಯನ್ನು ಸೂಕ್ಷ್ಮವಾಗಿ ನೋಡಿದಳು. ಹುಡುಗಿ ಇಲ್ಲಿ ಬಂದ ಮೇಲೆ ಚೆನ್ನಾಗಿದ್ದಾಳೆ. ಮೈ ತುಂಬಿಕೊಂಡಿದೆ. ಮನೆಯಲ್ಲಿ ಕೂಡ ಅಪ್ಪ ಅಮ್ಮನ ಜತೆ ಚೆನ್ನಾಗಿ ಹೊಂದಿಕೊಂಡಿದ್ದಾಳೆ.
“ಅತ್ತಿಗೆ, ಊರಿಂದ ಕಾಗದ ಬಂದಿತ್ತ?”
“ಬಂದಿತ್ತು. ಅಮ್ಮ ತಂಗಿ ತಮ್ಮಂದಿರು ಚೆನ್ನಾಗಿದಾರಂತೆ. ಬನ್ನಿ ಅಂತ ಕಾಗದ ಬರೆದಿದಾಳೆ ಅಮ್ಮ…. ಇವರಿಗೆ ರಜೆ ಬೇಕಲ್ಲ…ಹೋಗೋದು ಅಂದ್ರೆ ಅರ್ಧ ದಿನ ಬೇಕು… ಅಣ್ಣನಿಗೆ ಕಾಗದ ಬಂದಿಲ್ವ…”
“ಇಲ್ಲಪ್ಪ…ಅವರಿಗೆ ಕಾಗದ ಬರೆಯೋ ಅಭ್ಯಾಸವಿಲ್ಲ…” ಯಶೋಧೆ ರುಕ್ಮಿಣಿಯ ಮುಖಕ್ಕೆ ಹತ್ತಿರ ತಂದಳು.
“ಏನು?”
“ಕಣ್ಣಿನ ಕೆಳಗೆ ಅದೇನು ಗಾಯ ?” ಸೂಕ್ಷ್ಮವಾಗಿ ನೋಡಿ ಕೇಳಿದಳು.
“ಗಾಯ…”
“ಏನಾದ್ರೂ ತಗುಲಿತೇನು…” ಮುಗ್ಧಳಾಗಿ ಕೇಳಿದಳು ಯಶೋಧೆ.
“ಹೌದು…”
“ಛೆ…ಏನು ಮಳೆಗಿಳೆ ತಾಗಿದ್ದ?”
“ಮಳೆ ಅಲ್ಲಪ್ಪ….” ಕೆಂಪೇರುತ್ತ ನಕ್ಕಳು ಯಶೋಧೆ.
“ನಿಮ್ಮ ಅಣ್ಣನ ಕೈ…”
“ಓ…..” ಅತ್ತಿಗೆಯ ನಾಚಿಕೆ ತುಂಬಿದ ಮುಖ ತುಂಬಾ ಸುಂದರವಾಗಿ ಕಂಡಿತ್ತು. ಈ ಮಾತನ್ನು ಹೇಳುವಲ್ಲಿ ಅದೆಷ್ಟು ಸಂತೋಷಪಡುತ್ತಿದ್ದಾಳಲ್ಲ ಎಂದು ಅಚ್ಚರಿಯೂ ಆಯಿತು. ತಟ್ಟನೆ ರಘುರಾಮನ ನೆನಪಾಯಿತು. ತನ್ನನ್ನು ತುಂಬ ಮೃದುವಾಗಿ ಬಳಸಿಕೊಳ್ಳುವುದನ್ನು ನೆನಸಿಕೊಂಡಳು ಈಗೀಗ ತಾನು ಬೇರೇನನ್ನೋ ಅವನಿಂದ ಬಯಸುತ್ತಿದ್ದೇನೆ. ಸಾಮಿಪ್ಯ.  ಹೆಚ್ಚತೊಡಗಿದ್ದರಿಂದ ಈಗ ಹಿಂದಿನ ನಾಚಿಕೆ ದೂರವಾಗಿದೆ. ಮೈ ಮನಸ್ಸು ಮತ್ತೆ ಏನೇನನ್ನೋ ಬಯಸುತ್ತದೆ. ಆದರೆ ಗಂಡ ಹಿಂದಿನಂತೆಯೇ ಇಂದಿಗೂ ಮೃದುವಾಗಿ ಅಪ್ಪಿ, ಮಲ್ಲಿಗೆ ಹೂವಿಗೆ ಮುತ್ತಿಡುವಂತೆ ಮುತ್ತಿಟ್ಟು, ‘ನಿದ್ದೆ ಬಂತಾ, ಮಲಗು’ ಎಂದು ಚುಕ್ಕು ಪಡಿಯುತ್ತಾನೆ. ಏಕೆ? ಒಂದೇ ಒಂದು ಬಾರಿ ಆತ ತನ್ನನ್ನು ನೋಯಿಸಿಲ್ಲ. ಹೀಗೆ ಅವರ ಕೈ ಬೆರಳು ತಾಗಿ ನೋವಾದದ್ದು ಗಾಯವಾದದ್ದು ಇಲ್ಲವೇ ಇಲ್ಲ.
“ಅತ್ತಿಗೆ… ಸುಮ್ಮನಾದಿರಲ್ಲ.” ರುಕ್ಮಿಣಿ ಮೈ ಅಲುಗಾಡಿಸಿದಳು.
“ಅಣ್ಣನ ನೆನವು ಬಂತೇನು ?”
“ಹೌದು….”
“ಅವನೂ ನಿಮ್ಮ ನೆನಪು ಮಾಡಕೋತಿರಬಹುದು… ನಾಳೆ ನಾಡಿದ್ದರಲ್ಲಿ ಬರುತಾನೆ ನೋಡಿ ಬೇಕಾದ್ರೆ” ಎಂದು ರುಕ್ಮಿಣಿ. ಆತ ಬರುತ್ತಾನೆಂಬುದರಲ್ಲಿ ಅನುಮಾನವಿರಲಿಲ್ಲ. ಯಶೋಧೆ ರುಕ್ಮಿಣಿಯರು ಬೇರೇನೋ ವಿಷಯಕ್ಕೆ ಹೊರಳಿದರು. ಮಧ್ಯಾಹ್ನ ಮಲಗುವ ಅಭ್ಯಾಸ ಇಬ್ಬರಿಗೂ ಇದ್ದುದರಿಂದ ಇಬ್ಬರ ಕಣ್ಣುಗಳೂ ಕೂರ ತೊಡಗಿದವು. ಮೆದು ಹಾಸಿಗೆಯ ಮೇಲೆ ಮೊದಲು ರುಕ್ಮಿಣಿ ನಂತರ ಯಶೋಧ ನಿದ್ದೆ ಹೋದರು.
* * *
ಊಟ ಮುಗಿಸಿದ್ದೇ ಬ್ಯಾಂಕಿಗೆ ಓಡಿದ್ದ ರಾಮಕೃಷ್ಣನಿಗೆ ತಂಗಿಯ ಹತ್ತಿರ ಮಾತನಾಡಲು ಸಮಯ ಸಿಕ್ಕಿದ್ದೇ ಸಾಯಂಕಾಲ.
“ನದಿ ದಂಡೆಗೆ ಹೋಗೋಣ.” ಎಂದು ಯಶೋಧೆ ಹೇಳಿದಾಗ ರುಕ್ಮಿಣಿ ಸಿದ್ಧಳಾದಳು. ರಾಮಕೃಷ್ಣ ಹಿಂಬಾಲಿಸಿದ. ದೇವಸ್ಥಾನಕ್ಕೆ ಹೋಗಿ ದೇವರಿಗೆ ಕೈ ಮುಗಿದು, ದೇವಸ್ಥಾನದ ಪಕ್ಕದಲ್ಲಿದ್ದ ಮೆಟ್ಟಿಲು ಇಳಿದರು ಮಳೆಗಾಲ ಮುಗಿದಿದ್ದರಿಂದ ನೀರು ಕಡಿಮೆಯಾಗಿತ್ತು. ಬಂಡೆಗಳ ಮೇಲಿನಿಂದ ನಡೆದು ಮೂವರೂ ಮಂಟಪದವರೆಗೂ ಬಂದರು. ನೀರು ಅಲ್ಲಿ ರಭಸವಾಗಿ ಬಂದು ಕೊಂಡಕ್ಕೆ ಬಿದ್ದು ಸಣ್ಣ ಕೊಳವಾಗಿ ಮುಂದೆ ಹರಿದು ಹೋಗುತ್ತಿತ್ತು. ನುಣುಪಾದ ಕಪ್ಪು ಬಂಡೆಗಳ ರಾಶಿ ಸುತ್ತ ಈ ಬಂಡೆಗಳ ಮೇಲೆ ಕೆಳಗೆ ನೀರು ಹರಿದು ಮಾಡಿದ ವಿಚಿತ್ರಾಕಾರದ ರಚನೆಗಳು. ಯಶೋಧೆ ರಾಮಕೃಷ್ಣರ ಮಾತು ಮುಗಿದೇ ಇರಲಿಲ್ಲ. ರುಕ್ಮಿಣಿ ಅಣ್ಣ ತಂಗಿಯರ ಸಂವಾದ ಕೇಳುತ್ತ ಅವರ ಜೊತೆ ಸಾಗಿದ್ದಳು. ನಡುವೆ ಯಶೋಧೆ ರುಕ್ಮಿಣಿಯತ್ತ ತಿರುಗಿ ,
“ನೀನು ಮಾತೇ ಆಡ್ತಿಲ್ಲ ಯಾಕೆ ಅತ್ತಿಗೆ ?” ಎಂದು ಕೇಳಿದಳು.
“ಕೇಳ್ತಿದೀನಿ.” ನಕ್ಕಳು ರುಕ್ಮಿಣಿ, ದೂರದ ಕಮಾನು ಸೇತುವೆಯ ಮೇಲೆ ಒಂದು ಬಸ್ಸು ಹೋಗುತ್ತಿರುವುದನ್ನು ನೋಡುತ್ತ.
 
“ಇವರು ಮಾತಾಡೆಲಿಕ್ಕೆ ಶುರು ಮಾಡಿದರೆ ನನಗೆ ನಿನಗೆ ಮಾತಾಡಲಿಕ್ಕೆ ಅವಕಾಶವಾಗೋದಿಲ್ಲ” ರಾಮಕೃಷ್ಣ ಕೆಣಕಿದ.
“ನುಮ್ನಿರಣ್ಣ ಸಾಕು… ಅತ್ತಿಗೆ ನನ್ನಷ್ಪು, ಮಾತಾಡೋದಿಲ್ಲ… ನಾನೇ ಬಾಯಿ ಬುಡಕಿ…” ಯಶೋಧ ರುಕ್ಮಿಣಿಯ ಕೋಪವನ್ನು ಶಮನಗೊಳಿಸಲು ಯತ್ನಿಸಿದಳು. ಮೂವರೂ ಬಂಡೆಯನ್ನರಿ ಕುಳಿತರು. ಸಂಜಿ ಆಹ್ಲಾದಕವಾಗಿತ್ತು. ದೂರದ ಸಿದ್ದೇಶ್ವರಗುಡ್ಡ, ಸದ್ದು ಮಾಡುತ್ತ ಹರಿಯುತ್ತಿದ್ದ ನದಿ, ಛಳಿ ಇದ್ದರೂ ಹಿತಕರವಾಗಿದ್ದ ಗಾಳಿ, ಮರಳ ದಂಡೆಯಲ್ಲಿ ಆಡುತ್ತಿದ್ದ ಮಕ್ಕಳು.  ಯಶೋಧೆ ಮಂಡಿಗೆ ಗದ್ದ ಊರಿ, ಮಂಟಪದ ಕೆಳಗೆ ನೀರು ಬಂಡೆಗೆ ಬಡಿದು ಚಿಮ್ಮುವುದನ್ನೇ ನೋಡುತ್ತ ಕುಳಿತುಬಿಟ್ಟಳು. ಕೆಲ ನಿಮಿಷಗಳ ಮೌನ ಮುರಿದು ರುಕ್ಮಿಣಿ,
“ಅಣ್ಣ ಇರಬೇಕಿತ್ತು…” ಎಂದಳು ಸಣ್ಣ ದನಿಯಲ್ಲಿ.
“ಹೌದು… ಬಾವ ಇರಬೇಕಿತ್ತು” ರಾಮಕೃಷ್ಣ ದನಿಗೂಡಿಸಿದ.
“ನಾನೂ ಅದೇ ಯೋಚನೆ ಮಾಡುತ್ತಿದ್ದೆ…  ಅವರು ಇರಬೇಕಿತ್ತು” ಎಂದು ಹೇಳಿ ಯಶೋಧೆ ನಕ್ಕಳು.
* * *
ಬಹಳ ದಿನಗಳ ನಂತರ ತಾಯಿಯ ಮಗ್ಗುಲಲ್ಲಿ ಮಲಗಿಕೊಂಡಳು ಯಶೋಧೆ. ಆನಂದರಾಯರು ಹೊರಗೆ ಅಂಗಡಿಯಲ್ಲಿಯೇ ಮಲಗಲು ಜಾಗ ಮಾಡಿಕೊಂಡಿದ್ದರು. ಒಳಗೆ ಕೋಣೆಯಲ್ಲಿ ರುಕ್ಮಿಣಿ ರಾಮಕೃಷ್ಣ.
“ಈ ತಲೆದಿಂಬು ತೊಕ್ಕೋ… ಹಾಸಿಗೆ ಮೇಲೆ ಈ ಕಂಬಳಿ ಹಾಸಿಕೊ, ಮೆದುವಾಗುತ್ತೆ…” ಎಂದೆಲ್ಲ ಪಾರ್ವತಮ್ಮ ಹೇಳುತ್ತಿದ್ದರೋ ಏನೋ, ಒಂದನ್ನು ಹಾಸಿ ಮಲಗಿಕೊಂಡಳು ಯಶೋಧೆ.
“ತೊಕೊ ತಲೆದಿಂಬು” ಅವಳ ತಲೆ ಎತ್ತಿ ದಿಂಬನ್ನು ಇರಿಸಿದಳು ಪಾರ್ವತಮ್ಮ.
“ಮನೋಹರಿ ಇದಾಳ?”
“ಇದಾರೆ…”
“ಒಳ್ಳೆ ಹೆಂಗಸು… ಅಲ್ವ?”
“ಹೌದು, ಆವಾಗಾವಾಗ ಸ್ವಲ್ಪ ಜೋರು ಗಂಡನ ಹತ್ತಿರ…”
“ಹೌದು, ಮಕ್ಕಳು ಮರಿ ಅಂತ ಆದ್ರೆ ಹೆಂಗಸರಿಗೆ ಸಮಾಧಾನ ಇರುತ್ತೆ. ತಾಳ್ಮೆ ಬರುತ್ತೆ… ಇಲ್ಲಾ ಅಂದ್ರೆ ಹೀಗೇನೆ ಸಿಡುಕು ಸಿಟ್ಟು…” ಪಾರ್ವತಮ್ಮ ದೀಪ ತೆಗೆದಳು. ಯಶೋಧೆ ಸಣ್ಣ ಮಗುವೇನೋ ಎಂಬಂತೆ ಕುತ್ತಿಗೆಯವರೆಗೆ ಹೂದಿಸಿದಳು.
“ಬೆಳಿಗ್ಗೆ ನಿಧಾನ ಏಳು… ಒಂಬತ್ತು ಗಂಟೆಗೆ ತಿಂಡಿ ಆದ್ರೆ ಸಾಕು… ರುಕ್ಕು ಎಲ್ಲ ಮಾಡ್ತಾಳೆ.” ಪಾರ್ವತಮ್ಮ ಆ ಮಗ್ಗುಲಿಗೆ ಹೊರಳಿದಳು.ಕತ್ತಲು ಕಣ್ಣಿಗೆ ಅಭ್ಯಾಸವಾದ ನಂತರ ಕೋಣೆಯ ಬಾಗಿಲ ಸಂದಿಯಿಂದ ಬೆಳಕಿನ ಕಿರಣವೊಂದು ಹೊರಬಂದು ಗೋಡೆಯ ಮೇಲೆ ಅಷ್ಟಗಲ ಬಿದ್ದಿತು. ಹಾಡುತ್ತಿದ್ದ ರೇಡಿಯೋ ಸದ್ದಡಗಿತು. ನಂತರ ಬಳೆಗಳ ಸದ್ದು. ಯಶೋಧೆ ಕಿಲಕಿಲ ನಕ್ಕಳು. ಸಣ್ಣ ದನಿಯ ಪಿಸುಮಾತು. ನಡುವೆ ಅಮ್ಮಾ, ಅಯ್ಯೋ ಥು ನಿಮ್ಮ….. ಎಂದೆಲ್ಲ ತುಸು ಎತ್ತರಿಸಿದ ದನಿಯ ಚೀತ್ಕಾರಗಳು. ಯಶೋಧೆ ತಾಯಿಯತ್ತ ಹೊರಳಿದಳು. ಪಾರ್ವತಮ್ಮನಿಗೆ ಆಗಲೆ ನಿದ್ದೆ ಬಂದಿತ್ತು. ಯಶೋಧೆ ಒಬ್ಬಳೇ ಹೊರಳಾಡುತ್ತ ನಿದ್ದೆಗಾಗಿ ಕಾದಳು.
ನಿರೀಕ್ಷಿಸಿದ ಹಾಗೆ ರಘುರಾಮ ಬರಲಿಲ್ಲ. ಅವನು ಬರಬಹುದಂದು ಹೊರಬಂದು ನಿಂತ ಯಶೋಧೆ ದಾರಿ ನೋಡಿ ನಿರಾಶೆಯಿಂದ ಒಳಹೋದಳು. ಇದನ್ನು ಸೂಕ್ಷ್ಮವಾಗಿ ಗಮನಿಸಿದ ರುಕ್ಮಿಣಿ ಅಣ್ಣನನ್ನು ಮನಸ್ಸಿನಲ್ಲೇ ಬೈಯ್ದಳು. ಇವನು ಹೀಗೇಯೇ. ಊರಿಗೆ ಕಾಗದ ಬರೆಯದೆ ಅಮ್ಮನನ್ನು ಸತಾಯಿಸುತ್ತಿದ್ದ.
“ಹುಡುಗ ಹೋಗಿ ತಿಂಗಳಾಯ್ತು… ಅಲ್ಲಿ ಊಟಕ್ಕೆ ಏನು ಮಾಡಿಕೊಂಡಿದಾನೋ…
ಹೇಗಿದಾನೋ… ಒಂದು ಕಾಗದ ಕೂಡ ಬರೆಯೋದಿಲ್ಲ.” ಎಂದು ದಿನಕ್ಕೆ ಹತ್ತು ಬಾರಿ ಅಮ್ಮ ಗೊಣಗುತ್ತಿದ್ದಳು. ಪೋಸ್ಟ್ಮನ್ ದಾರಿ ಕಾಯುತ್ತಿದ್ದಳು. ಆದರೆ ಅಣ್ಣ ಕಾಗದ ಬರೆಯುತ್ತಿರಲಿಲ್ಲ. ಊರಿಗೆ ಬರುತ್ತಿರಲಿಲ್ಲ. ಹಾಗೆಂದು ಅವನಿಗೆ ಅಮ್ಮನ ಮೇಲೆ, ತಂಗಿ ತಮ್ಮಂದಿರ ಮೇಲೆ ಪ್ರೀತಿ ಇಲ್ಲವೆಂದಿಲ್ಲ. ಇಲ್ಲಿ ಬಂದರೆ ಚೆನ್ನಾಗಿ ಮಾತನಾಡುತ್ತಾನೆ. ಆದರೆ ಅಲ್ಲಿ ಹೋಗಿ ಸೇರಿಕೊಂಡರೆ ಮಾತ್ರ ಹೀಗೆ. ನಿನ್ನೆ ಸಾಯಂಕಾಲ ಅವನು ಬರಬಹುದು ಅಂದುಕೊಂಡಿದ್ದೆ. ಸರ್ವೆ ಕೆಲಸ ರಾತ್ರಿಯಾದ ಮೇಲೆ ಏನಿರುತ್ತದೆ. ಅಲ್ಲಿಂದ ಇಲ್ಲಿಗೆ ಒಂದು ಗಂಟೆಯ ದಾರಿ, ಬರಬಹುದಿತ್ತು. ಇಲ್ಲಿ ಯಶೋಧೆ ಕಾದೇ ಕಾದಳು. ಈಗಲೂ ಕಾಯುತ್ತಿದ್ದಾಳೆ. ಕಾಯುವುದು ಸಹಜ. ಇವರು ಬ್ಯಾಂಕಿನಿಂದ ಬರುವುದು ಸ್ವಲ್ಪ ತಡವಾದರೆ ತಾನು ಬಂದು ಬಾಗಿಲಿಗೆ ನಿಲ್ಲುವುದಿಲ್ಲವೇ? ಈ ಸಾರಿ ಅಣ್ಣ ಬಂದರೆ ಹೇಳುತ್ತೇನೆ ಹೆಂಡತಿಯನ್ನು ಸತಾಯಿಸಬೇಡ ಎಂದು. ಆ ಸಂಜೆ ಅವರು ಸಿನಿಮಾಕ್ಕೆ ಹೋದರು. ಯಶೋಧೆಗೆ ಮನಸ್ಸಿರಲಿಲ್ಲ. ಆದರೆ ರುಕ್ಮಿಣಿ ಬಿಡಲಿಲ್ಲ.
ರಾಮಕೃಷ್ಣ-”ಹೋಗೋಣ ಬಾ” ಎಂದ. ಆನಂದರಾಯರು-”ಏನು ಕಾಡು ಸೇರಿ ಸನ್ಯಾಸ ಬಂತ… ಆವಾಗೆಲ್ಲ ಸಿನೀಮಾ ಸಿನೀಮಾ ಅಂತ ಕುಣೀತಿದ್ದಿ” ಎಂದರು.  ಯಶೋಧೆ ಹೊರಟಳು.
ಚಿತ್ರ ನೋಡಿ ರುಕ್ಮಿಣಿ ತುಂಬಾ ಸಂತೋಷಪಡುತ್ತಿದ್ದಳು. ರಾಮಕೃಷ್ಣ ಸೀಟಿನ ಮೇಲೆ ಉದ್ದಕ್ಕೂ ಕೈ ನೀಡಿ ರುಕ್ಮಿಣಿಯನ್ನು ಬಳಸಿ ಹಿಡಿದುಕೊಂಡಿದ್ದ. ಯಶೋಧ ಚಿತ್ರ ನೋಡುತ್ತ ಒಂದು ಬಗೆಯ ಗೊಂದಲಕ್ಕೆ ಒಳಗಾಗುತ್ತಿದ್ದಳು. ಪರದೆಯ ಮೇಲೆ ನಾಯಕ ನಾಯಕಿಯನ್ನು ಹಿಡಿದುಕೊಂಡು ಹಿಸುಕಿ ಹಿಂಡಿ, ಅವಳು ಕೊಸರಾಡಿ ಓಡಿದರೂ, ಮತ್ತೆ ಬೇಕೆಂದೇ ನಾಯಕನ ಅಪ್ಪುಗೆಯಲ್ಲಿ ಬಂದಿಯಾಗಿ ಕಣ್ಣು ಮುಚ್ಚಿದಾಗ, ಯಶೋಧೆ ಅದರುವ ತುಟಿಗಳನ್ನು ಕಚ್ಚಿಕೊಂಡಳು. ಬೆವರಿದ ಹಣೆ ಒರೆಸಿಕೊಂಡಳು. ಎದೆ ಬಡಿತ ಕ್ರಮೇಣ ಏರಿ ಇಳಿಯಿತು. ಚಲನಚಿತ್ರ ಮುಗಿದಾಗ ಏನೋ ಹಿಂಸೆ ಯಾತನೆ. ಆದರೆ ಚಿತ್ರ ಮುಗಿಸಿಕೊಂಡು ಮನೆಗೆ ಬಂದಾಗ ಮೊದಲು ಮನೆಯ ಒಳಹೋದ ರುಕ್ಮಿಣಿ-
“ಓ! ಬಂದಿದೀಯ ಅಣ್ಣ” ಎಂದು ಉದ್ಗರಿಸಿದಾಗ ಅವಳ ಹಿಂದಿನಿಂದ ಒಳಹೋದ ಯಶೋಧ ಕುರ್ಚಿಯ ಮೇಲೆ ಕುಳಿತ ರಘುರಾಮನನ್ನು ನೋಡಿ-
“ಯಾವಾಗ ಬಂದ್ರಿ?” ಎಂದು ಕೇಳಿದಳು. ರಾಮಕೃಷ್ಣ ಹೋಗಿ ರಘುರಾಮನ ಎದುರು ಕುಳಿತು ಅವನ ಕ್ಷೇಮ ಸಮಾಚಾರ ವಿಚಾರಿಸಿಕೊಳ್ಳತೊಡಗಿದ. ಸರ್ವೆ ಕೆಲಸದಲ್ಲಿ ತನಗೇನೂ ಅಂತಹ ಜವಾಬ್ದಾರಿ ಇಲ್ಲ ಎಂಬುದನ್ನು ಕಂಡುಕೊಂಡ ರಘುರಾಮ, ಮೊದಲ ದಿನ ಅವರ ಜತೆ ಇದ್ದು, ಮಾರನೇ ದಿನ ಮುಖ ತೋರಿಸಿದಾಗ ಹಾಗೆ ಮಾಡಿ, ಸಂಜೆಯಾಗುತ್ತಿರಲು ಅಲ್ಲಿಂದ ಹೊರಟ. ಬೋರ್ಡುಗಲ್ಲಿನ ಬಳಿ ಬಸ್ಸು ಹತ್ತಿ ತೀರ್ಥಹಳ್ಳಿಗೆ ಬಂದ. ಆತುರ ಕಾತುರದಿಂದ ಮನೆಗೆ ಬಂದಾಗ ಆನಂದರಾಯರು ಪಾರ್ವತಮ್ಮ ಇಬ್ಬರೇ ಇದ್ದರು.
“ಬನ್ನಿ… ಇವರೆಲ್ಲ ಸಿನೀಮಾಕ್ಕೆ ಹೋದರು… ಯಶು ಬರೋಲ್ಲ ಅಂದಳು… ಅಣ್ಣ ಬಿಡಲಿಲ್ಲ.” ಎಂದು ಪಾರ್ವತಮ್ಮ ವಿವರಣೆ ನೀಡಿದಳು. ರಘುರಾಮ ನಿರಾಶೆಯಾದರೂ ಹೊರಗೆ ತೋರಿಸಿಕೊಳ್ಳದೆ ಮಾತನಾಡುತ್ತ ಕುಳಿತ.
* * *
ಈ ರಾತ್ರಿ ರುಕ್ಮಿಣಿ ಯಶೋಧೆಯನ್ನು ಕೋಣೆಗೆ ತಳ್ಳಿದಳು.
“ನೀವು….”
“ನಮ್ಮ ಚಿಂತೆ ನಿಮಗೆ ಬೇಡ…” ಎಂದು ನಕ್ಕಳು. ರಘುರಾಮ ಅವಳನ್ನು ಮೆದುವಾಗಿ ಬಳಿ ಕರೆದುಕೊಂಡು ಅವಳ ಮಡಿಲಲ್ಲಿ ಮುಖವಿರಿಸಿ-
“ನಿನ್ನ ಬಿಟ್ಟು ಇರೋದಕ್ಕೆ ಆಗೋಲ್ಲ ಯಶು… ಆಗೋದಿಲ್ಲ” ಎಂದು ತೊದಲಿದ. ಅವನ ತಲೆಗೂದಲಲ್ಲಿ ಬೆರಳಾಡಿಸುತ್ತ ಇವಳೂ ಹಾಗೆಯೇ ಹೇಳಿದಳು. ಹಾಗೆಯೇ ಕೊಂಚ ಧೈರ್ಯವಹಿಸಿ ರಘುರಾಮನನ್ನು ಹತ್ತಿರ ಎಳೆದುಕೊಂಡಳು. ಬನ್ನಿ ಬನ್ನಿ ಎಂದು ಅವನ ಕಿವಿಯಲ್ಲಿ ಉಸುರಿ ಅವನ ಮುಖ ತೋಳುಗಳನ್ನು ಸವರಿ ಮುಂದಾದಳು. ಯಶು ಎಂದು ರಘುರಾಮ ಅವಳಿಗೆ ಮುತ್ತಿಕ್ಕಿದ. ಅವನ ಮುಖದಲ್ಲಿ ಏನೋ ನಿರ್ಧಾರ, ಕಣ್ಣುಗಳಲ್ಲಿ ಆಸೆ ಕಂಡಂತಾಗಿ ಯಶೋಧೆ ಪುಳಕಿತಗೊಂಡಳು. ಅವನ ಮೇಲಿನ ಹಿಡಿತವನ್ನು ಬಿಗಿಗೊಳಿಸಿ ಸಣ್ಣಗೆ ನರಳಿದಳು. ಅದೇನಾಯಿತೋ ಮುಂದಿನ ಕ್ಷಣದಲ್ಲಿ ರಘುರಾಮ ಅವಳಿಂದ ದೂರ ಸರಿದ.  ಮೃದುವಾಗಿ ಕೇಳಿದ,
“ಯಶು, ನಿದ್ದೆ ಬರುತ್ತ?” ತಣ್ಣನೆಯ ಕೊರಡಾಗಿ ಬಿದ್ದುಕೊಂಡಳು ಯಶೋಧೆ.

