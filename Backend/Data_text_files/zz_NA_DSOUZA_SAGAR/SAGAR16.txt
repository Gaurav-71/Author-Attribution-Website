 ಮದುವೆಯ ಸಂಭ್ರಮ
ಮಳೆಗಾಲ ಮುಗಿಯುತ್ತಿದೆ ಅನ್ನುವಾಗ ಮನೋಹರಿ ಊರಿಗೆ ಹೊರಟಳು. ವಜ್ರೇಶ್ವರಿ, ರೂಪೇಶ್ವರಿಯರ ಮದುವೆ ನಿಶ್ಚಯವಾಗಿತ್ತು. ಒಂದು ತಿಂಗಳಲ್ಲಿ ಮದುವೆ ಮಾಡಿಕೊಡಬೇಕೆಂದು ಗಂಡಿನ ಕಡೆಯವರು ಕೇಳಿದ್ದರಿಂದ ಮದುವೆ ಸಿದ್ಧತೆಗಳು ತರಾತುರಿಯಲ್ಲಿ ನಡೆದವು. ಮನೋಹರಿ ಕೂಡ ಒಂದು ತಿಂಗಳು ಬರುವುದಿಲ್ಲವೆಂದು ಹೇಳಿ ತನ್ನನ್ನು ವಿಚಿತ್ರವಾಗಿ ನೋಡಿ ಹೋಗಿದ್ದು ರಘುರಾಮನ ಕಸಿವಿಸಿಗೆ ಕಾರಣವಾಯಿತು. ರಘುರಾಮ ಕೂಡ ಮದುವೆಯ ಗಡಿಬಿಡಿಯಲ್ಲಿದ್ದ.
“ಮಾತುಕತೆ ಆಯಿತಲ್ಲ…ಮದುವೆಗೆ ಏಕೆ ತಡ? ಮಳೆಗಾಲದ ನಂತರ ಒಂದು ಮುಹೂರ್ತ ನೋಡಿ ಸರಳವಾದ ರೀತಿಯಲ್ಲಿ ಮದುವೆ ಮುಗಿಸೋಣ” ಎಂದಿದ್ದರು ಆನಂದರಾಯರು. ರಾಮಕೃಷ್ಣ, ಯಶೋಧ ರಘುರಾಮನ ಜೊತೆ ತಾಳಗುಪ್ಪದ ತನಕ ಹೋಗಿ ರುಕ್ಮಿಣಿಯನ್ನು ನೋಡಿ ಬಂದಿದ್ದನು. ರಾಮಕೃಷ್ಣ ತಾನು ಅಭಿಪ್ರಾಯ ಹೇಳುವ ಮುನ್ನ ತಂಗಿಗೆ ಒಂದು ಮಾತು ಕೇಳಿದ್ದ-
“ಯಶೋಧ…ಹುಡುಗಿ ಹೇಗೆ ?” ಅವಳಿಗೆ ನಗು, ತಮಾಷೆ ಮಾಡುವ ದನಿಯಲ್ಲಿ ಅವಳು ಹೇಳಿದ್ದಳು-
“ಎಲ್ಲಾ ಸರಿ…ಹುಡುಗಿಗೆ ಸ್ವಲ್ಪ ತೊದಲು.”
“ತೊದಲು…ಹಾಗೇನೂ ಅನ್ನಿಸಲಿಲ್ಲವಲ್ಲ.”
“ನಿನಗೆ ಹ್ಯಾಗಣ್ಣ ಅದಲ್ಲ ಗೊತ್ತಾಗೋದು; ನೋಡಿದ ಕೂಡಲೇ ಮಂಕುಬೂದಿ ಚೆಲ್ಲಿದ್ಲಲ್ಲ”
“ಮತ್ತೆ ಅವಳು ಬಾಲವಾಡಿ ಮೇಡಂ ಅಂತೆ.”
“ಅಯ್ಯೋ ಹುಡುಗರು ಮೊದಲೇ ತೊದಲ್ತಾವೆ. ಅವುಗಳಿಗೆ ಪಾಠ ಹೇಳಲಿಕ್ಕೆ ತೊದಲೋ ಮೇಡಂ ಇದ್ರೆÉ ಸರಿ ಹೋಗುತ್ತಲ್ಲ…ಅದಕ್ಕೆ…”
“ಸಾಕು ತಮಾಷೆ…ಸರಿಯಾಗಿ ಹೇಳು….”
“ಸುಮ್ನೆ ಹೇಳ್ದೆ ಕಣಣ್ಣ…ರುಕ್ಮಿಣಿ ನನಗೆ ತಕ್ಕ ಅತ್ತಿಗೆ…ಅಪ್ಪ ಅಮ್ಮನಿಗೆ ತಕ್ಕ ಸೊಸೆ…ನೋಡಲಿಕ್ಕೆ ತುಂಬಾ ಮುದ್ದು…ನೀನೇ ಅವಳ ಎದುರು ತೀರಾ ಪೆದ್ದು…” ರಾಮಕೃಷ್ಣ ತುಂಬಾ ಸಂತೋಷಪಟ್ಟಿದ್ದ. ಇವರನ್ನು ಬೀಳ್ಕೊಡಲು ತಮ್ಮಂದಿರನ್ನು, ಕರೆದುಕೊಂಡು ರುಕ್ಮಿಣಿ ಬಸ್ ನಿಲ್ದಾಣಕ್ಕೂ ಬಂದಿದ್ದಳು. ಬಸ್ಸಿಗಾಗಿ ಕಾಯುತ್ತಾ ನಿಂತಾ ಯಶೋಧೆ ಅಣ್ಣನಿಗೆ ಕೇಳಿದಳು-
“ಅಣ್ಣ ಬ್ಯಾಂಕಿಗೆ ನಾಳೆ ರಜ ಇದಿಯ ?”
“ಯಾಕೆಗಾ.”
“ಅಲ್ಲ, ನಾವು ಈವತ್ತು ಹೋಗ್ತೀವಿ, ನೀನು ಬೇಕಾದ್ರೆ ನಾಳೆ ಬಾ…” ರುಕ್ಮಿಣಿ ನಾಚಿದಳು, ರಾಮಕೃಷ್ಣ ಮಾತು ತಿರುಗಿಸಿದ್ದ.
“ಯಾಕೆ, ನಾನಿದ್ರೆ ನಿನಗೆ ತೊಂದರೇನೆ…ನೀವಿಬ್ರೂ ಒಂದು ಬಸ್ಸಿನಲ್ಲಿ ಹೋಗಿ, ನಾನು ಬೇರೆ ಬಸ್ಸಿನಲ್ಲಿ ಬರತೀನಿ.” ಈ ಬಾರಿ ಯಶೋಧ ನಾಚಿ ಕೆಂಪೇರಿದ್ದಳು.
* * *
ಮದುವೆ ಖಚಿತವಾಗಿತ್ತು. ದಿನ ನಿರ್ಧಾವಾಗಿರಲಿಲ್ಲ. ತಾಳಗುಪ್ಪದಲ್ಲಿಯೇ ಎರಡೂ ಮದುವೆ ಎಂದು ಮಾತಾಗಿತ್ತು. ಹೀಗಾಗಿ ರಘುರಾಮನಿಗೆ ತುಂಬಾ ಕೆಲಸ. ಅವನು ತೀರ್ಥಹಳ್ಳಿ ತಾಳಗುಪ್ಪೆ ಎಂದು ಆಗಾಗ್ಗೆ ತಿರುಗಾಡಬೇಕಾಯಿತು. ಮದುವೆಯನ್ನು ಎ ಷ್ಟೇ ಸರಳವಾಗಿ ನೆರವೇರಿಸುವುದಾದರು ಹಣ ಬೇಕು ಹಣ ದೊರಕಿಸಿಕೊಳ್ಳುವುದು ಒಂದು ಸಮಸ್ಯೆಯೆ. ರುಕ್ಮಿಣಿ ಬಾಲವಾಡಿ ಸಂಬಳವನ್ನೆಲ್ಲ ಜೋಪಾನವಾಗಿ ಇರಿಸಿದ್ದಳು. ಅದು ಸೀರೆ ಒಡವೆಗೆಂದಾಯಿತು. ನಾಗವೇಣಿ ಕೂಡ ಕೈಗೆ ಬಂದ ಹಣದಲ್ಲಿ ಒಂದಿಷ್ಟು ಮಿಗಿಸಿದ್ದಳು. ರಘುರಾಮನ ತಮ್ಮಂದಿರು ಸಾಲ ಮಾಡಿ ಒಂದೆರಡು ಸಾವಿರ ತಂದು ಕೊಡುವುದಾಗಿ ಮಾತು ಕೊಟ್ಟರು. ರಘುರಾಮ ಒಂದೆರಡು ಬಟ್ಟೆ ಹೊಲಿಯಲು ಹಾಕಿದ. ತೀರ್ಥಹಳ್ಳಿಯ ಆನಂದರಾಯರ ಮನೆಯಲ್ಲೂ ಗಡಿಬಿಡಿ. ಅಲ್ಲಿ ಯಶೋಧೆಗೆ ಚಿನ್ನ ಮಾಡಿಸುವ ತರಾತುರಿ. ರಾಮಕೃಷ್ಣನಿಗೆ ಬಟ್ಟೆ ಹೊಲಿಸುವ ಗಡಿಬಿಡಿ. ರಘುರಾಮ ಎಂದಿನಂತೆ ತೀರ್ಥಹಳ್ಳಿಗೆ ಬಂದ. ಅಂಗಡಿಯಲ್ಲಿ ಯಶೋಧೆ ಕುಳಿತಿದ್ದಳು. ಮನೆಯಲ್ಲಿ ಯಾರೂ ಇದ್ದಂತಿರಲಿಲ್ಲ. ರಘುರಾಮ ಅಂಗಡಿಯಲ್ಲಿಯೇ ಕುಳಿತ.
“ಎಲ್ಲಿ ಎಲ್ಲಿ…ಯಾರೂ ಕಾಣೋದಿಲ್ವೆ?”
“ಅಣ್ಣ ಬ್ಯಾಂಕಿಗೆ…ಅಪ್ಪ ಅಮ್ಮ ಶಿವಮೊಗ್ಗಕ್ಕೆ.”
“ಯಾಕೋ…” ಯಶೋಧೆ ತಲೆ ಎತ್ತಿ ರಘುರಾಮನನ್ನು ನೋಡಿದಳು.
“ಯಾಕೆ ಹಾಗೆ ನೋಡ್ತಿರೋದು ?”
“ಯಾಕೆ ಅಂತ ಕೇಳ್ತೀರಲ್ಲ…ಗೊತ್ತಿಲ್ವ?”
“ಓ! ಸರಿಸರಿ.” ಮೇಜಿನ ಮೇಲೆ ಹುರಿಗಡಲೆ ಡಬ್ಬದಿಂದ ನಾಲ್ಕು ಕಾಳು ಬಾಯಿಗೆ ಹಾಕಿಕೊಂಡ ಆತ. ಯಾರೋ ಹುಡುಗ ನಾಲ್ಕಾಣೆಯ ಕಾಫಿ ಪುಡಿಗೆಂದು ಬಂದ. ಯಶೋಧೆ ಕಾಫಿ  ಪುಡಿ ಕಟ್ಟಿಕೊಟ್ಟು ಹುಡುಗನನ್ನು ಕಳುಹಿಸಿದಳು. ಇಬ್ಬರೇ ಇದ್ದುದು ಅವಳಿಗೂ ಒಂದು ಬಗೆಯ ತುಡಿತ. ಇವನಿಗೂ ಒಂದು ಬಗೆಯ ತುಡಿತಕ್ಕೆ ಕಾರಣವಾಯಿತು. ರಘುರಾಮ ಅವಳಿಗೆ ಮಾತ್ರ ಕೇಳುವ ಹಾಗೆ,
“ಯಶೋ” ಎಂದ. ಅವಳ ತುಂಬಿದ ಕಣ್ಣುಗಳು ಮತ್ತೆ ಅವನನ್ನೇ ದಿಟ್ಟಿಸಿದವು. ಏನು ಎಂಬಂತೆ ರೆಪ್ಪೆಗಳು ಬಡಿದುಕೊಂಡವು.
“ರಾಮಕೃಷ್ಣ ನನಗೆ ಎಲ್ಲ ಹೇಳಿದ್ದಾನೆ.”
“ಯಾವ ವಿಷಯ?”
“ನನ್ನ ಮೇಲೆ ನೀನು ಮನಸ್ಸಿಟ್ಟ ವಿಷಯ.”
“ನಾನು ಅಂದ್ರೆ ನಿನಗೆ ಅಷ್ಟು ಪ್ರೀತೀನ!”
“……”
ರಘುರಾಮನ ದನಿ ಮೃದುವಾಯಿತು. ಈ ಮಾತನಾಡುತ್ತ ತಾನು ಕರಗಿ ಹೋಗುತ್ತಿರುವುದರ ಅನುಭವವವಾಯಿತು. ಜೊತೆಗೆ ತನ್ನನ್ನು ಅಷ್ಟಾಗಿ ಪ್ರೀತಿಸುವ ಈ ಹುಡುಗಿಯ ಬಗ್ಗೆ ಮಮತೆ ಉಕ್ಕಿ ಹರಿಯಿತು. ರಾಮಕೃಷ್ಣ ಅವನಿಂದ ಈ ವಿಷಯವನ್ನು ಮುಚ್ಚಿಟ್ಪಿರಲಿಲ್ಲ. ತಾಳಗುಪ್ಪದಿಂದ ಹಿಂತಿರುಗಿದ ದಿನ ಅವನು ಬಸ್ ನಿಲ್ದಾಣದ ಬಳಿ ಭೇಟಿಯಾಗಿದ್ದ.
“ಎಲ್ಲಿಂದ ಬರತಿರೋದು?”
“ಊರಿಗೆ ಹೋಗಿದ್ದ.”
“ಹೌದಾ…ಯಾವಾಗ?”
“ನಿನ್ನೆ…ಆನಂದರಾಯರು ಹೋಗಿದ್ರಂತಲ್ಲ…”
“ಹೌದು. ವಿಷಯ ಗೊತ್ತಾಗಿರಬೇಕಲ್ಲ…”
“ಗೊತ್ತಿಲ್ಲದೆ ಇರತ್ಯೆ…ಪಿತೂರಿ ಮಾಡಿದವ ನಾನೆ.”
“ರಾಮಕೃಷ್ಣ, ನನಗೆ ಏನು ಹೇಳಬೇಕೋ ತೋಚ್ತಿಲ್ಲ…ಒಂದು ಸಮಾಧಾನ ನನಗೆ…ನನ್ನ ತಂಗಿಗೆ ಒಂದು ಒಳ್ಳೆ ಮನೆ ಸಿಕ್ಕ ಹಾಗಾಯ್ತು.”
“ನಿನ್ನ ತಂಗಿಗೆ ಮಾತ್ರ ಅಲ್ಲ…ನನ್ನ ತಂಗೀಗೂ.”
“ನನಗಿಂತ ಒಳ್ಳೆಯವನು ನಿಮಗೆ ಸಿಗಬಹುದಿತ್ತು.”
“ಹಾಗಲ್ಲ…ಇಲ್ಲಿ ಆಯ್ಕೆ ಮಾಡಿದವಳು ಯಶೋಧೆ.”
“ಹೌದಾ !”
“ಹೌದು…ಬೇರೆ ಒಂದರಡು ಗಂಡುಗಳ ವಿಷಯ ಬಂದಾಗ ಯಶೋಧೆ ಹೇಳಿದ್ದು
ನಿನ್ನ ಹೆಸರನ್ನ…” ತನ್ನಲ್ಲಿ ಅಂತಹುದೇನನ್ನು ಕಂಡಳು ಅವಳು ರಘುರಾಮ ಈ ವಿಷಯ ತಿಳಿದು ಭಾವಪರವಶನಾಗಿದ್ದ. ಯಶೋಧೆಯ ಮೇಲಿನ ಅವನ ಪ್ರೀತಿ ಇನ್ನೂ ಮಿಗಿಲಾಗಿತ್ತು. ಈಗ ಅವಳ ಬಾಯಿಂದಲೇ ಈ ವಿಷಯವನ್ನು ಖಚಿತಪಡಿಸಿಕೊಳ್ಳಲು ಕೇಳಿದ,
“ನಾನು ಅಂದ್ರೆ ನಿನಗೆ ಅಷ್ಟು ಪ್ರೀತೀನ?” ಯಶೋಧೆ ತಲೆ ತಗ್ಗಿಸಿದಳು. ಯಾರೋ ಬಂದು ಏನನ್ನೋ ಕೊಂಡು ಹೋದರು. ರಘುರಾಮನ ಪ್ರಶ್ನೆಗೆ ಉತ್ತರ ಬರಲಿಲ್ಲ.
“ಏನು ಉತ್ತರ ಹೇಳೋದಿಲ್ವ?”
“…ಹೇಳಲಿಕ್ಕೆ ನನಗೆ ಬರೋದಿಲ್ಲಪ್ಪ…ಅಂತು ನೀವು ಅಂದ್ರೆ ಇಷ್ಟ ಅಷ್ಪೆ,.” ರಘುರಾಮನ ಮುಖ ಅರಳಿತು.
“ನೀನು ಅಂದ್ರೆ ನನಗೂ ಅಷ್ಟೆ” ಎಂದವನೇ ಹೊರಟ.
“ಅವ್ವ ಅಮ್ಮ ಬರ್ತಾರೆ ಇರಿ.”
“ಇಲ್ಲ ನಾಳೆ ನಾಡಿದ್ದು ಬರ್ತೀನಿ.” ಅವನು ಗಡಿಯಾರ ನೋಡಿಕೊಂಡು ರಸ್ತೆಗೆ ಇಳಿದ.
* * *
ಇಲಾಖೆಯವರು ಹೊಸ ಕಾರ್ಯಕ್ರಮಗಳನ್ನು ಹಾಕಿಕೊಂಡಿದ್ದರಿಂದ ಮಳೆಗಾಲದಲ್ಲೂ ಬಿಡುವಿರಲಿಲ್ಲ. ಅಲ್ಲಲ್ಲಿ ಸಸಿ ನೆಡುವ ಕಾರ್ಯಕ್ರಮ, ರಸ್ತೆ ಮಗ್ಗುಲಲ್ಲಿ ಉದ್ದಕ್ಕೂ ಬೇಲಿ ಕಟ್ಟಿ ಗಿಡ ಬೆಳೆಸುವುದು, ವನಮಹೋತ್ಸವ, ಹೊಸ ಪ್ಲ್ಯಾಟೇಷನ್‍ಗಳ ನಿರ್ಮಾಣ, ಪ್ಲ್ಯಾಂಟೇಷನ್‍ಗಾಗಿ ಸರಕಾರಿ ಜಮೀನು ಸ್ವಾಧೀನ ಪಡಿಸಿಕೊಂಡು ಬಯಲು ಮಾಡುವುದು-  ಹೀಗೆಲ್ಲ ಕೆಲಸಗಳು ನಡೆದೇ ಇದ್ದವು. ರಘುರಾಮ ಈ ಬಿಡುವಿಲ್ಲದ ಕೆಲಸಗಳನ್ನು ಮಾಡುತ್ತ ಮದುವೆ ಗಡಿಬಿಡಿ ಎಂದು ಓಡಿಯಾಡಿದ. ಮಹದೇವನ ಕೆಲಸ ಮಾತ್ರ ಸುಸೂತ್ರವಾದದ್ದು. ಯಾವಾಗಲೋ ಒಂದು ಬಾರಿ ಬಂಗಲೆಗೆ ಬರುವ ಅತಿಥಿಗಳ ಊಟ ಉಪಚಾರ ನೋಡಿಕೊಂಡು ಅವನು ಇದ್ದ. ಗೋವಿಂದನ ಕತೆ ಬೇರೆ, ಅವನನ್ನು ಕೆಲಸಕ್ಕೆ ಹೋದೆಯೆ ಇಲ್ಲವೆ ಎಂದು ಯಾರೂ ಕೇಳುತ್ತಿರಲಿಲ್ಲ. ಅವನು ರೇಂಜಿನಲ್ಲಿ ಇದ್ದರಾಯಿತು. ಅವನಿಗೆ ಸಂಬಳ ಗಟ್ಟಿ. ಯಾವಾಗದರೊಮ್ಮೆ ಕೊಡುವ ಸಂಬಳಕ್ಕೆ ನ್ಯಾಯ ದೊರಕಿಸಿಕೊಡಬೇಕೆಂದೋ ಏನೋ ಅವನು ಕೆಲಸದ ಮೇಲೆ ಹೋಗುತ್ತಿದ್ದ. ಅಲ್ಲದೆ ತಾನೂ ಕೂಡ ಅರಣ್ಯ ರಕ್ಷಕ ಎಂಬುದು ಆ ರೇಂಜಿನ ಸರಹದ್ದಿನಲ್ಲಿರುವ ಹಳ್ಳಿ ಜನಕ್ಕೆ ತಿಳಿಯಬೇಕಲ್ಲ? ಹೀಗೆಂದು ಆತ ಆಗೊಮ್ಮೆ ಈಗೊಮ್ಮೆ ಕಾಡಿನಲ್ಲಿ ತಿರುಗಾಡಿ ಬರುತ್ತಿದ್ದ. ಮನೋಹರಿ ಒಂದು ತಿಂಗಳು ಮಂಗಳೂರಿನಲ್ಲಿ ತಿರುಗಾಡಿದಳು. ವಜ್ರೇಶ್ವರಿ, ರೂಪೇಶ್ವರಿಯರ ಮದುವೆ ಗದ್ದಲದಲ್ಲಿ ಇವಳದ್ದೇ ಪ್ರಮುಖ ಪಾತ್ರ. ಅವರಿಬ್ಬರೂ ಕುವೈತಿನಿಂದ ಈ ಮದುವೆಗೆಂದೇ ಬಂದವರು. ಮದುವೆ ಮುಗಿಸಿಕೊಂಡು ಹೆಂಡಂದಿರನ್ನು ಕರೆದುಕೊಂಡು ಕೂಡಲೇ ಅವರು ಹೋಗಬೇಕಿತ್ತು. ಮದುವೆಯ ಸಿದ್ಧತೆಯ ಜೊತೆಗೇನೆ ವಜ್ರೇಶ್ವರಿ, ರೂಪೇಶ್ವರಿಯರು ದೊರದೇಶಕ್ಕೆ ಹೋಗಲು ಬೇಕಾದ ಪತ್ರಗಳೂ ಸಿದ್ಧವಾದವು. ಕಾನುಮರಡಿಯಿಂದ ಮಂಗಳೂರಿಗೆ ಬಂದದ್ದು ಹಕ್ಕಿಗೆ ರೆಕ್ಕೆ ಮೂಡಿದಂತಾಗಿತ್ತು. ಹಿಂದೆಲ್ಲ ಹೀಗೆ ಬಂದು ತಿಂಗಳು ಹದಿನೈದು ದಿನ ಇದ್ದು ಹೋಗಲು ಮನೋಹರಿ ಬರುವುದಿತ್ತು. ಬಂದಾಗ ಹೀಗೆ ಓಡಾಡಲು ಮಾತ್ರ ಅವಕಾಶವಾಗುತ್ತಿರಲಿಲ್ಲ. ಸಿನಿಮಾ, ಹಂಪನಕಟ್ಟೆ ಎಂದು ಸ್ವಲ್ಪ ಓಡಾಡಬಹುದಿತ್ತು. ಎಂಟು ದಿನಗಳಾದವು ಅಂದ ಕೂಡಲೇ ತಂದೆಯಿಂದ ತನಿಖೆ ಆರಂಭವಾಗುತ್ತಿತ್ತು.
“ಏನು ಮನು…ಯಾವಾಗ ಊರಿಗೆ ವಾಪಸು ಹೋಗುವುದು ?”   ಗಂಡನ ಈ ಪ್ರಶ್ನೆಗೆ ಒಂದು ಬಾರಿ ವೆಂಕಟರಾಮನ ಹೆಂಡತಿ ತಿರುಗಿ ಬಿದ್ದಳು.
“ಅಲ್ಲ, ನೀವು ಅದೇನು ಹಾಗೆ ಕೇಳೋದು…ಇರಲಿ ಬಿಡಿ ಹತ್ತು ಹದಿನೈದು ದಿನ.”
“ಇರಲಿ…ಆದರೆ ಹೆಚ್ಚು ದಿನ ಬೇಡ…ಹೆಣ್ಣು ಮಕ್ಕಳನ್ನ ನಾವು ಮದುವೆ ಮಾಡಿಕೊಟ್ಟಮೇಲೆ ಮುಗೀತು…ಅವರು ಗಂಡನ ಮನೇಲೇ ಇರಬೇಕು…ಯಾವತ್ತೋ ಒಂದು ನಾಲ್ಕು ದಿನ ಇಲ್ಲಿ ಬಂದು ಇದ್ರೆ ಸಾಕು.” ಕೆಲ ವಿಷಯಗಳಲ್ಲಿ ವೆಂಕಟರಾಮನ್ ಹಾಗೆಯೇ. ಮಗಳು ಪದೇ ಪದೇ ಇಲ್ಲಿಗೆ ಬರುವುದು, ಇಲ್ಲಿರುವುದು ಅವನಿಗೆ ಹಿಡಿಸುತ್ತಿರಲಿಲ್ಲ. ಅಲ್ಲದೆ ಈ ಹಿಂದೆ ಮನೋಹರಿ ಕೂಡ ಅಲ್ಲಿರಲು ಬಯಸುತ್ತಿರಲಿಲ್ಲ. ಏಕೆಂದರೆ ವೇಲಾಯುಧನ್ ಅಲ್ಲಿಯೇ ಇದ್ದ. ಒಂದರಡು ಬಾರಿ ಅವನ ಹೆಂಡತಿ ಅವನ ಕಾರಿನಲ್ಲಿ ಬಂದುದನ್ನು ಅವಳು ನೋಡಿದ್ದಳು. ಅವರಿಬ್ಬರೂ ಕಣ್ಣಿಗೆ ಬೀಳದಿರಲಿ ಎಂದು ಎಷ್ಟು ಅನಿಸಿದರೂ ಅವರು ಕಾಣಿಸಿಕೊಳ್ಳುತ್ತಿದ್ದರು. ಮಂಗಳೂರಿಗೆ ಹೋಗಿ ಅಲ್ಲಿ ಈ ಎಲ್ಲ ಅವಸ್ಥೆ ಪಡುವುದಕ್ಕಿಂತ ಹೋಗದಿರುವುದೇ ಲೇಸು  ಅಂದುಕೊಂಡಿದ್ದಳು. ಆದರೆ ಈ ಬಾರಿ ಮನೆಯಲ್ಲಿ ಮದುವೆ. ಒಂದು ತಿಂಗಳು ಮದುವೆಯ ನೆಪದಿಂದ ಇರಬಹುದು. ಮುಖ್ಯವಾಗಿ ವೇಲಾಯುಧನ್ ತ್ರಿವೆಂಡ್ರಮ್ ಶಾಖೆಗೆ ವರ್ಗಮಾಡಿಸಿಕೊಂಡು ಹೋಗಿದ್ದಾನೆ. ಮಾಲೀಕನ ಮಗಳು ಕೂಡ. ಊರಿಗೆ ಬಂದ ದಿನವೇ ಈ ವಿಷಯ ಗೊತ್ತಾಗಿತ್ತು.
“ಸಧ್ಯ ಅದೊಂದು ಕಣ್ಣ ಕಸ ಇಲ್ಲ.” ಎಂದು ಸಮಾಧಾನಪಟ್ಟುಕೊಂಡಿದ್ದಳು ಮನೋಹರಿ.
* * *
ಮದುವೆ ವೈಭವದಿಂದಲೇ ಜರುಗಿತು. ಕಲ್ಯಾಣ ಮಂಟಪದ ತುಂಬೆಲ್ಲ ಜನ ನೆರೆದಿದ್ದರು. ಸಾವಿರ ಸಣ್ಣ ದೀಪಗಳು ಬಣ್ಣದ ಬೆಳಕು ಚಿಮ್ಮಿದವು. ಮದುವೆಗೆ ಮೂರು ನಾಲ್ಕು ದಿನಗಳಿವೆ ಅನ್ನುವಾಗ ಮಹದೇವನ್ ಕೂಡಾ ಬಂದು ಸೇರಿಕೊಂಡ. ಕುವೈತ್‍ನಿಂದ ಬಂದವರ ಕಡೆಯೂ ತುಂಬಾ ಜನರು ಇದ್ದರು. ಅವರು ಹಣವಂತರೂ ಆಗಿದ್ದರಿಂದ ಕಾರುಗಳು ಭರಾಟೆಯಿಂದ ತಿರುಗಾಡಿದವು. ಮದುವೆ ಆದ ಮೂರನೇ ದಿನ ವಜ್ರೇಶ್ವರಿ, ರೂಪೇಶ್ವರಿ ಹೊರಟು ನಿಂತರು. ಮತ್ತೆ ಬರುವುದು ಹತ್ತು ವರ್ಷಗಳ ನಂತರವೇ ಎಂಬ ವಿಷಯ ತಿಳಿದುಬಂದು ಮೊದಲೇ ಕವಿದ ಮೋಡ ಕಪ್ಪು ಕರಾಳವಾಯಿತು. ಅಳುತ್ತಿದ್ದ ತಾಯಿಯನ್ನು ಸಂತೈಸುವ ಹೊಣೆಗಾರಿಕೆ ಬಿದ್ದುದು ಮನೋಹರಿಯ ಮೇಲೆ. ತಂದೆ ನಸುನಗುತ್ತಿದ್ದರೂ ಅವರ ಹೃದಯದ ನೋವು ಕಡಿಮೆಯಾದುದಾಗಿರಲಿಲ್ಲ. ವಜ್ರೇಶ್ವರಿ, ರೂಪೇಶ್ವರಿ ಮುಂಬಯಿಗೆ ಹೋಗಿ ಅಲ್ಲಿಂದ ಮುಂದೆ ಪ್ರಯಾಣ ಬೆಳೆಸಿದಮೇಲೆ ನಾಲ್ಕು ದಿನ ಮಂಗಳೂರಿನಲ್ಲಿ ಉಳಿದು ನಂತರ ಕಾನುಮರಡಿಗೆ ಹೊರಟಳು   ಮನೋಹರಿ, ಮಂಗಳೂರಿನ ಜನನಿಬಿಡ ರಸ್ತೆಗಳು ಹಿಂದಾಗಿ, ಊರು ಮರೆಯಾಗಿ  , ನಿಧಾನವಾಗಿ ಕಾಡು ಬಳ್ಳಿ ಮನೆಗಳು, ಹೊಲಗಳು, ಹಳ್ಳಿಗಳು, ಗುಡ್ಡ ಕಣಿವೆ ಸುತ್ತ ಆವರಿಸಿಕೊಳ್ಳುತ್ತಿರಲು ಮನೋಹರಿ ಕಣ್ಣು ಮುಚ್ಚಿಕೊಂಡು ಕುಳಿತಳು. ಮಹದೇವನ್ ಮದುವೆ ಮುಗಿದ ಮಾರನೇ ದಿನವೇ ದೊರಟುಹೋಗಿದ್ದ.
“ಮನೋಹರಿ…ಯಾವಾಗ ಬರತೀಯ ?” ಎಂಬ ಅವನ ಪ್ರಶ್ನೆಗೆ,
“ಮುಂದಿನ ವಾರ” ಎಂದು ಉತ್ತರಿಸಿದ್ದಳು. ಇಂಥಾ ದಿನ ಬರುವುದಾಗಿ ಇವಳು ಹೇಳಿರಲಿಲ್ಲ. ಕಾನುಮರಡಿ ತನಗೆ ಹೊಸದೆ?  ಎರಡು ಗಂಟೆಗೆಲ್ಲ ಬಸ್ಸು ಬೋರ್ಡುಗಲ್ ತಲುಪುತ್ತದೆ. ಅಲ್ಲಿಂದ ಒಂದು ಗಂಟೆ ದಾರಿ, ಮತ್ತೆ ಕಾಡು, ತಿಕ್ಕಿ ತೀಡಿ ಕಿರುಚುವ ನಂದಿ ಮರಗಳು. ಗಣ ಗಣ ಸದ್ದು ಮಾಡುವ ಬಾವಿಯ ಗಡಗಡೆ. ಶೀತಲ ಮನುಷ್ಯ ಮದದೇವನ್ ಇಷ್ಟೇನೇನು ? ಅಲ್ಲ ಇಲ್ಲಿ ರಘುರಾಮ ಇದ್ದಾನೆ. ರಘುರಾಮ! ನೋಡಲು ಸ್ಫುರದ್ರೂಪಿ. ಒಳ್ಳೆಯ ಮಾತುಗಾರ. ಸರಳವ್ಯಕ್ತಿ. ಜೊತೆಗೆ ವಿಚಿತ್ರ ಮನುಷ್ಯ.
ಬಸ್ಸು ಘಾಟಿ ಏರುತ್ತಿತ್ತು. ಬಾಳೇ ಬರೇ ಘಾಟಿ. ಹಲವಾರು ತಿರುವುಗಳು. ಅಲ್ಲಲ್ಲಿ ಬಂಡೆ ಸಂದಿಯಿಂದ ಧುಮುಕುವ ಬಿಳಿಯಾದ ನೊರೆ ನೊರೆಯಾದ ನೀರು. ರಘುರಾಮನ ನೆನಪಿನ ಜೊತೆಗೇನೆ ತೇಲಿಬಂದ ಮಧುರ ಕ್ಷಣಗಳು. ಮೈ ಸ ಡಿಲ ಬಿಟ್ಟು ಕುಳಿತ ಅವಳು ಆ ರಸ ನಿಮಿಷಗಳನ್ನೇ ಮೆಲುಕು ಹಾಕತೊಡಗಿದಳು. ಬಸ್ಸು ಗುಡ್ಡದ ಬೆನ್ನ ಮೇಲೆ ಹಟ ಹಿಡಿದು ಹತ್ತುತ್ತಲಿತ್ತು. ಮನೋಹರಿ ಕಾನುಮರಡಿಗೆ ಬಂದಾಗ ಮನೆಗೆ ಬೀಗ. ರಘುರಾಮನ ಮನೆಗೂ ಬೀಗವೆ. ಮನೋಹರಿಯ ಕೈಯಲ್ಲಿ ಒಂದು ಬೀಗದ ಕೈ ಇತ್ತು. ಅದರಿಂದ ಬೀಗ ತೆಗೆದು ಒಳಹೋದಳು. ಮಹದೇವನ್ ಎರಡು ದಿನಗಳಿಂದ ಮನೆಯಲ್ಲಿಇದ್ದಂತಿರಲಿಲ್ಲ. ಒಲೆಯಲ್ಲಿ ಬೆಂಕಿ ಇಲ್ಲ. ನೀರು ತುಂಬಿಲ್ಲ. ಎಲ್ಲಿ ಹೋದರು. ಬಟ್ಟೆ ಬದಲಾಯಿಸಿದಳು. ಪ್ರಯಾಣದಿಂದಾಗಿ ಆಯಾಸವಾಗಿತ್ತು. ಹಾಸಿಗೆಯ ಮೇಲುರುಳಿಕೊಂಡಾಗ ರಘುರಾಮನ ನೆನಪಾಯಿತು. ಅವನೂ ಇದ್ದಾನೋ ಇಲ್ಲವೋ ಅಂದುಕೊಂಡಳು. ಕಣ್ಣ ರೆಪ್ಪೆಗಳು ಭಾರವಾದವು. ಹಾಗೆಯೇ ಅವಳು ನಿದ್ದೆಹೋದಳು. ಐದು ಗಂಟೆಯಷ್ಟೊತ್ತಿಗೆ ಎಚ್ಚರವಾಯಿತು. ಗಂಡ ಬರಬಹುದು, ರಘುರಾಮ ಬರಬಹುದು ಎಂದು ಅಡಿಗೆಗೆ ತೊಡಗಿದಳು. ಆರು ಗಂಟೆಯಾಗಿ ಒಂದು ಕಡೆಯಿಂದ ಕತ್ತಲು ಬಂದು ಕಾಡನ್ನು ಆವರಿಸಿಕೊಳ್ಳುತ್ತಿದ್ದಂತೆಯೇ ಅವಳಿಗೆ ತುಸು ದಿಗಿಲಾಯಿತು. ರಾತ್ರಿ ತಾನೊಬ್ಬಳೇ ಇರಬೇಕೆ? ಹತ್ತಿರದ ಮನೆಯೆಂದರೆ ಬಂಡೆ ಮರಡಿಯ ದೀವರ ದ್ಯಾವನದು. ಬೇಕೆಂದರೆ ಅವನ ಹೆಂಡತಿ ಇಲ್ಲ ಅವನ ತಾಯಿ ಇಲ್ಲಿಗೆ ಮಲಗಲು ಬರುತ್ತಾರೆ. ಹಿಂದೆ ಒಂದೆರಡು ಬಾರಿ ಬಂದಿದ್ದರು. ಆದರೆ ಅವರಿಗೆ ಹೇಳಿ ಕಳುಹಿಸಬೇಕು. ಇವರಿಗೆ ತಾನು ಇಂದೇ ಬರುವುದಾಗಿ ಹೇಳದೇ ಇದ್ದುದು ತಪ್ಪಾಯಿತು. ಹೇಳಿದ್ದರೆ ಇವರು ಇರುತ್ತಿದ್ದರು. ರಘುರಾಮ ತೀರ್ಥಹಳ್ಳಿಗೆ ಹೂಗದೇ ಇದ್ದರೆ ಬರುತ್ತಾನೆ. ಇಲ್ಲವೆಂದರೆ ರಾತ್ರಿ ಎಲ್ಲಾ ತಾನೊಬ್ಬಳೆ. ಹಾಗೆಂದು ಇಲ್ಲಿ ಯಾರ ಹೆದರಿಕೆಯೂ ಇಲ್ಲ. ಬರುವ ಜನರೂ ಇಲ್ಲ. ತಾನಂತೂ ಯಾವುದಕ್ಕೂ ಹೆದರುವಳಲ್ಲ. ನೋಡೋಣ ಅಂದುಕೊಂದಳು. ದೀಪ ಹಚ್ಚಿಟ್ಟು ಜಗಲಿಯ ಮೇಲೆ ಕುಳಿತಳು… ಮರಡಿಹಳ್ಳಿಯ ಕಡೆಯಿಂದ ಯಾರೋ ಹಾಡು ಹೇಳಿಕೊಂದು ಬರುವುದು ಕೇಳಿಸಿತು. ಅದು ರಘುರಾಮನೆ. ಕಾಡುಜನರ ಪರಿಚಯವಾದಮೇಲೆ ಅವನು ಇದೊಂದು ಅಭ್ಯಾಸ ಬೆಳೆಸಿಕೊಂಡಿದ್ದ. ಹಾಡು ಹೇಳುತ್ತ ತಿರುಗುವುದು. ಇದರ ಒಂದು ಅನುಕೂಲವೇನೆಂದರೆ ಕಾಡು ಪ್ರಾಣಿಗಳು ಇವನು ಅಷ್ಟು ದೂರ ಇದ್ದಾನೆಂದರೆ ಇದ್ದಲ್ಲಿಯೇ ಅಡಗಿಕೊಳ್ಳುತ್ತಿದ್ದುದು ಇಲ್ಲ ಓಡಿಹೋಗುತ್ತಿದ್ದುದು. ರಘುರಾಮ ಮನೆಯೊಳಗಿನ ಬೆಳಕು ನೋಡಿ ಅಲ್ಲಿಂದಲೇ ಕೂಗಿದ,
“ಅಣ್ಣ ಯಾವಾಗ ಬಂದ್ರು?” ಮಾರುತ್ತರವೆಂಬಂತೆ ಅವನ ಕಣ್ಣಿಗೆ ಬಿದ್ದವಳು ಮನೋಹರಿ.
“ನೀವಾ ?” ಎಂದ.
“ಯಾವಾಗ ಬಂದದ್ದು? ಮದುವೆ ಚೆನ್ನಾಗಿ ಆಯ್ತ?”
“ಮಧ್ಯಾಹ್ನ…ಇವರೆಲ್ಲಿ?”
“ಶಿವಮೊಗ್ಗದಲ್ಲಿ ಸಾಹೇಬರ ಮನೇಲಿ ಅದೇನೋ ಎಂಟು ದಿನಗಳ ಹೋಮವಂತೆ… ಹೋಗಿದಾರೆ…ಮೂರು ನಾಲ್ಕು ದಿನ ಆಗಬಹುದು ಬರೋದು.”
“ಹೌದಾ?”
“ನಿಮಗೆ ಹೇಳಲಿಲ್ವ?”
“ಇಲ್ಲ…ನಿಮ್ಮ ಊಟ ?”
“ನಾನು ಭಟ್ಟನ ಹೋಟೆಲಿನಲ್ಲಿ ಮಾಡಿಕೊಂಡೇ ಬಂದೆ.”
“ಛ ನಾನಿಲ್ಲಿ ಮಾಡಿಟ್ಟಿದೀನಿ.”
“ನೀವು ಊಟ ಮಾಡಿ.” ರಘುರಾಮ ಬಾಗಿಲು ತೆರೆದ. ಮನೋಹರಿಯನ್ನು ನೋಡದೆ ಒಂದು ತಿಂಗಳಾಗಿತ್ತು. ಅವಳು ಮರೆತೂ ಹೋಗಿದ್ದಳು. ಈಗ ಅವಳನ್ನು ಕಂಡಮೇಲೆ ಅವಳೊಬ್ಬಳೇ ಇರುವುದನ್ನು ಗ್ರಹಿಸಿ ಮೈ ಕಂಪಿಸತೊಡಗಿದೆ. ರಕ್ತದ ಒತ್ತಡ ಹೆಚ್ಚುತ್ತಿದೆ. ಎದೆ ಬಡಿತ ಅಧಿಕವಾಗುತ್ತಿದೆ. ಮುಂದೆ…
“ನಿಮ್ಮ ಮದುವೆಯ ವಿಷಯ ಎಲ್ಲಿಗೆ ಬಂತು ?” ಕೊಂಚ ಹೊತ್ತು ಬಿಟ್ಪು, ತನ್ನ ಮನೆಯೊಳಗೇನೆ ಬಂದಳು ಮನೋಹರಿ.
“ಇನ್ನು ಒಂದು ತಿಂಗಳಿಗೆ ಮದುವೆ…ನನ್ನ ತಂಗೀದು ಕೂಡ…”
“ಹುಡುಗಿ ಚೆನ್ನಾಗಿದಾಳ?” ಮನೋಹರಿ ಬಂದು ರಘುರಾಮನ ಮಗ್ಗುಲಲ್ಲಿ ಕುಳಿತಳು.
“ಚಿನ್ನಾಗಿದಾಳೆ.”
“ನನ್ನಷ್ಟು?” ಅವಳ ಕೈ ಇವನನ್ನು ಬಳಸಿ ಹಿಡಿಯಿತು.
”ಬೇಡ….”
“ಯಾಕೆ…” ರಘುರಾಮ ದೂರ ಸರಿಯುವ ಯತ್ನ ಮಾಡಿದ. ಆದರೆ ಮನೋಹರಿ ಬಿಡಲಿಲ್ಲ.
“ನೀನು ವಿಚಿತ್ರ ಮನುಷ್ಯ ಒಂದೊಂದು ಸಾರಿ ಅವರ ಹಾಗೇ ನಿನ್ನ ವರ್ತನೆ.”
“ಅಂದರೆ…ಹೇಳು ಅದೇನು…? ” ಮನೋಹರಿ ಹೇಳತೊಡಗಿದಳು. ಅದನ್ನು ಕೇಳುತ್ತ ಕೇಳುತ್ತ ರಘುರಾಮ ಸಿದ್ಧನಾದ. ತಾಳಗುಪ್ಪದಲ್ಲಿ ಕಲ್ಯಾಣ ಪಂಟಪವಿಲ್ಲವಾದುದರಿಂದ ಮನೆಯ ಮುಂದೆಯೇ ಚಪ್ಪರ ಹಾಕಿದರು. ರಘುರಾಮ ರುಕ್ಮಿಣಿಯರ ಮದುವೆಗಳಿಗೆ ಅರ್ಧ ಊರೇ ಬಂದು ನೆರೆಯಿತು. ತೀರ್ಥಹಳ್ಳಿಯಿಂದ ರಾಮಕೃಷ್ಣನ ಗೆಳೆಯರು ವಿಶೇಷ ಬಸ್ಸಿನ ವ್ಯವಸ್ಥೆ ಮಾಡಿಕೊಂಡು ಬಂದಿದ್ದರು. ಆನಂದರಾಯರು ಅತಿ ಅವಶ್ಯವಾಗಿ ಬೇಕಿದ್ದ ಸಂಪ್ರದಾಯಗಳನ್ನಷ್ಟೇ ಉಳಿಸಿಕೊಂಡು ಮಗಳನ್ನು ಧಾರೆ ಎರೆದುಕೊಟ್ಟರು. ಸೊಸೆಯನ್ನು ಬರಮಾಡಿಕೊಂಡರು. ಮಾರನೇ ದಿನ ರಾಮಕೃಷ್ಣ ರುಕ್ಮಿಣಿಯನ್ನು ಕರೆದುಕೊಂಡು ಬಸ್ಸು ಹತ್ತಿದ. ಯಶೋಧೆ ತಾಳಗುಪ್ಪದಲ್ಲಿಯೇ ಉಳಿದಳು. ಪಾರ್ವತಮ್ಮ ಸೆರಗನ್ನು ಬಾಯಿಗೆ ಹಚ್ಚಿದಾಗ ಆನಂದರಾಯರು ಮುಗುಳ್ನಕ್ಕರು-
“ಅಳೋದು ಯಾಕೆ ಪಾರ್ವತಿ…ನಮಗೆ ಲಾಭಾನೂ ಇಲ್ಲ ನಷ್ಟಾನೂ ಇಲ್ಲ… ಯಶೋಧೇನ ಕೊಟ್ಟು ನಾವು ರುಕ್ಮಿಣೀನ ತೊಕ್ಕೊಂಡಿದೀವಿ…ಅಷ್ಟೆ…” ಎಂದರು. ಆದರೆ ತಾಯಿಯ ಹೃದಯ ಈ ಮಾತು ಅರ್ಥವಾಗಬೇಕಲ್ಲ. ನಾಗವೇಣಿ ಕೂಡ ಅಳುತ್ತಿದ್ದಳು. ಮನೆ ತುಂಬ ಇದ್ದ ರುಕ್ಮಿಣಿಯ ತಂಗಿ ತಮ್ಮಂದಿರನ್ನು ಸಮಾಧಾನಪಡಿಸಲು ಕೇರಿಯ ಜನರೆಲ್ಲ ನಿಂತರು. ನಾಗವೇಣಿ ನಿರೀಕ್ಷಿಸದೆ ಹೆಚ್ಚು ಕಷ್ಟಪಡೆದೆ ಮಗನ ಮಗಳ ಮದುವೆ ನಡೆದು ಹೋದುದಕ್ಕೆ ಸಂತಸಪಟ್ಟಳು. ರುಕ್ಮಿಣಿ ಒಳ್ಳೆಯ ಮನೆ ಸೇರಿದಳೆಂಬ ಸಮಾಧಾನ ಅವಳ ಆನಂದಕ್ಕೆ ಕಾರಣವಾಯಿತು. ಅಲ್ಲಿಪಾರ್ವತಮ್ಮ ಇರುವುದು ಹಿರಿಯರಾಗಿ ಆನಂದರಾಯರು ಇರುವುದು ಒಂದು ರೀತಿಯಲ್ಲಿ ತನ್ನ ಪಾಲಿಗೆ ನಿಶ್ಚಿಂತೆಯ ವಿಷಯ ಅಂದುಕೊಂಡಳು. ಇನ್ನು ರಘುರಾಮ ಹೊಸ ಸಂಸಾರ ಹೂಡಬೇಕಲ್ಲ. ರಾತ್ರಿ ಊಟಕ್ಕೆ ಕುಳಿತಾಗ ಅವಳು ಈ ವಿಷಯ ತೆಗೆದಳು.
“ಕೆಲಸದ ಮೇಲೆ ಹೋಗೋದು ಯಾವಾಗ ರಘು?”
“ನಾಡಿದ್ದು. ನನಗೆ ರಜ ಗಿಜ ಇಲ್ಲಮ್ಮ. ನಾನು ಇಲ್ಲಿದ್ರೂ ಅಲ್ಲಿ ಇದ್ದ ಹಾಗೇನೆ.”
“ಮತ್ತೆ ಇವಳನ್ನು ಕರೆದುಕೊಂಡು ಹೋಗೋದು, ಮನೆ ಮಾಡೋದು ಯಾವಾಗ?”
“ಅಲ್ಲಿ ಮನೆ ಇದೆ…ಆದರೆ ಯಶೋಧೆ ಅಲ್ಲಿ ಇರತಾಳೆಯೇ ಅಂತ…”
“ಯಾಕೆ ಇರೋದಿಲ್ಲ?”
“ಸುತ್ತ ಕಾಡು…ಎರಡೇ ಮನೆಗಳು…ನಾನು ಬೆಳಿಗ್ಗೆ ಎದ್ದು ಹೋದರೆ ಬರುವುದು ಸಾಯಂಕಾಲ.”
“ನೋಡು, ಅದೇನು ಮಾಡತೀಯೋ… ಅಲ್ಲಿಗೇನೆ ಕರಕೊಂಡು ಹೋದರೆ ಅನುಕೂಲ.” ಎಂದಳು ನಾಗವೇಣಿ. ಊಟ ಮುಗಿಸಿ ಹೊರಬಂದ ಗಂಡನ ಹಿಂದೆಯೇ ಬಂದ ಯಶೋಧೆ-
“ಏನದು ಮನೆ ಮಾಡೋ ವಿಷಯ ?” ಎಂದು ಕೇಳಿದಳು.
“ಮದುವೆ ಆಯ್ತು…ಇನ್ನು ಮನೆ ಮಾಡಬೇಕಲ್ಲ…”
“ನಾನು ನಿಮ್ಮ ಜೊತೆ ಬರತೀನಪ್ಪ…”
“ಆಯ್ತು ಯೋಚನೆ ಮಾಡೋಣ” ಎಂದ ರಘುರಾಮ.

