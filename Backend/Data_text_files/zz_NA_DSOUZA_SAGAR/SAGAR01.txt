 ಈ ಕಾಡು ನಮ್ಮದಲ್ಲ
ಒಳಹೋದಂತೆಲ್ಲ ದಟ್ಟವಾದ ಕಾಡು ಸೂರ್ಯನ ಕಿರಣವನ್ನು ನೆಲಕ್ಕೆ ಬೀಳಗೊಡ ಬಾರದಂದು ಹಟತೊಟ್ಟಂತೆ ಒತ್ತೊತ್ತಾಗಿ ಬೆಳೆದ ಮರಗಳು. ಸೂರ್ಯ ನಡುನತ್ತಿಗೆ ಬಂದಿದ್ದರೂ ಸಂಜೆಗತ್ತಲು ಕವಿದಾಗಿನ ಮಂದಬೆಳಕು ಬೇಸಿಗೆಯ ಸುಡು ಬಿಸಿಲಿಗೂ ಇಲ್ಲಿ ತಣ್ಣನೆಯ ಹೊದಿಕೆ, ಹೆದ್ದಾರಿಯಿಂದ ಬಲಕ್ಕೆ ಹೊರಳಿ ಕಾಡ ನಡುವೆ ಕಷ್ಪಪಟ್ಟು ಮೈ ಚಾಚಿದ್ದ ಮಣ್ಣಿನ ಕಿರಿದಾದ ರಸ್ತೆಯಲ್ಲಿ ಮೂರು ಮೈಲಿ ನಡೆದರೆ ಕಾನುಮರಡಿ ಫಾರೆಸ್ಟ ಲಾಡ್ಜ್. ಅಷ್ಟಗಲ ನೆಲ ಸವರಿ ನಡುವೆ ಕಟ್ಟಿದ ಎರಡು ಕೋಣೆಗಳ ವಿಶ್ರಾಂತಿ ಗೃಹ. ಇದರ ಹಿಂದೆ ಕಾಡಿಗೆ ಅಂಟಿಕೊಂಡ ಇನ್ನೆರಡು ಸಣ್ಣ ಮನೆಗಳು. ಮುಂದೆ ಜಗುಲಿ ಮತ್ತ ಎರಡೆರಡು ಕೋಣೆಗಳು ಅಕ್ಕಪಕ್ಕದಲ್ಲಿ. ಹಿಂದೆ ಅಡಿಗೆ ಮನೆ ಮಗ್ಗುಲಲ್ಲಿ ಬಾವಿ. ಸದಾ ಬರಿದಾಗಿದ್ದು, ತಿಂಗಳಿಗೊಂದು ಬಾರಿಯೋ ಎರಡು ತಿಂಗಳಿಗೊಂದು ಬಾರಿಯೋ ರೇಂಜರು, ಫಾರೆಸ್ಟರು ಎಂದು ಯಾರಾದರೂ ಒಂದೆರಡು ದಿನ ಮಾತ್ರ ತಂಗಿ ಹೋಗುತ್ತಿದ್ದ ಫಾರೆಸ್ಟ್ ಲಾಡ್ಜ್ ಈಗ ಹದಿನೈದು ಇಪ್ಪತ್ತು ದಿನಗಳಿಂದ ಗದ್ದಲದ ಬೀಡು. ಒಬ್ಬ ರೇಂಜರು, ನಾಲ್ವರು ಗಾರ್ಡುಗಳು, ಹತ್ತು ಜನ ಕೂಲಿಯವರು ಈ ವಸತಿ ಗೃಹದಲ್ಲಿ ಇದರ ಹಿಂದಿನ ಒಂದು ಮನೆಯಲ್ಲಿ ತುರುಕಿಕೊಂಡಿದ್ದರು. ರಾತ್ರಿ ಮಲಗಲೆಂದಷ್ಟೇ ಇಲ್ಲಿಗೆ ಬರುತ್ತಿದ್ದ ಈ ಜನ ಹೇಗೋ ರಾತ್ರಿ ಕಳೆದು ಮತ್ತ ಹಗಲಾದಾಗ ಕೆಲಸಕ್ಕೆ ಹೋಗಿಬಿಡುತ್ತಿದ್ದರು. ಕೂಲಿಯವರು ಹತ್ತಿರದ ಮರಡಿದಳ್ಳಿಯಲ್ಲಿ ಊಟ ಕಾಫಿಗೆ ವ್ಯವಸ್ಥೆ ಮಾಡಿಕೊಂಡಿದ್ದರೆ, ರೇಂಜರು ಗಾರ್ಡುಗಳಿಗೆ ಫಾರೆಸ್ಟ ಲಾಡ್ಜಿನ ಮೇಟಿ ದಾಗೂ ಕುಕ್ ಆಗಿದ್ದ ಮಹದೇವನ್ ಅಡಿಗೆ ಮಾಡಿ ಹಾಕುತ್ತಲಿದ್ದ. ಇವನ ನೆರವಿಗೆ ಇವನ ಹೆಂಡತಿ ಮನೋಹರಿ ಇದ್ದೇ ಇದ್ದಳು.
ಕಾನುಮರಡಿಗೆ ಅವತಿ ದೂರದಲ್ಲಿ ಅಂದರೆ ಮರಡಿಹಳ್ಳಿಯ ನೆರೆಯಲ್ಲಿ ಇದ್ದ ಒಂದು ಕಾಡನ್ನು ಇತ್ತೀಚೆಗೆ ಪೂರ್ಣ ಸವರಿ ಅಲ್ಲಿ ತೇಗದ ಪ್ಲಾಂಟೇಷನ್ ಮಾಡುವ ಕೆಲಸ ಈಗ ಅಂತಿಮದಂತದಲ್ಲಿತ್ತು. ಹದಿನೈದು ದಿನಗಳ ಹಿಂದೆ ಬಂದಿದ್ದ ಕೂಲಿಕಾರರು ಹಿಂತಿರುಗುವ ಸನ್ನಾಹದಲ್ಲಿದ್ದರು. ಮೇಲ್ವಿಚಾರಣೆಗೆಂದೇ ಬಂದಿದ್ದ ರೇಂಜರು, ಇಬ್ಬರು ಗಾರ್ಡುಗಳು ಕೂಡ ಅವರ ಜತ ಹೊರಡುವವರಿದ್ದರು. ಇಲ್ಲಿ ಉಳಿಯುವವರೆಂದರೆ ಹೊಸದಾಗಿ ಮಾಡಲಾದ ಮರಡಿಹಳ್ಳಿ ಪ್ಲಾಂಟೇಷನ್ ನೋಡಿಕೊಳ್ಳಲೆಂದ ನೇಮಕಗೊಂಡಿದ್ದ ರಘುರಾಮ ಹಾಗು ಗೋವಿಂದಯ್ಯ ಇನ್ನು ಮೇಲೆ ಮಹದೇವನ್ ಮತ್ತು ಅವನ ಹೆಂಡತಿ ಮನೋಹರಿ ಇಲ್ಲಿ ಇರಲೇಬೇಕಲ್ಲ. ಆದರೆ ರಘುರಾಮ ಈ ಪ್ರದೇಶಕ್ಕೆ ಮಾತ್ರವಲ್ಲ ಈ ಕೆಲಸಕ್ಕೇನೆ ಹೊಸಬ, ಮರಡಿದಳ್ಳಿ ತೇಗದ ಪ್ಲಾಂಟೇಷನ್ ಎಷ್ಪು, ಹೊಸದೋ ಅಷ್ಪ, ಹೊಸಬ ಈತ. ಏಕಿಂದರೆ ಇವನು ನೇಮಕಗೊಂಡಿದ್ದೇ ಈ ಪ್ಲಾಂಟೇಷನ್‍ಗಾಗಿ. ಹಾಗೆಂದು ಗೋವಿಂದಯ್ಯ ಸಾಕಷ್ಪು, ಹಳಬ. ಅರಣ್ಯ ಇಲಾಖೆಯಲ್ಲಿ ಅವನಿಗೆ ಹತ್ತುವರ್ಷಗಳ ಸೇವೆ ಒಂದು ತಿಂಗಳ ಸಸ್ಪೆನ್ಷನ್ ಕೂಡ-ಆಗಿತ್ತು.
ಮೂರು ಗಂಟೆಗೆಲ್ಲ ಕೆಲಸ ಮುಗಿಯಿತೆಂಬ ಸಂತಸದ ಹುರುಪಿನಲ್ಲಿ ಕೂಲಿಕಾರರು ಗುದ್ದಲಿ ಪಿಕಾಶಿ ಹಿಡಿದು ಕಾನು ಮರಡಿಗೆ ಬಂದರು. ಹೇಳಿ ಕಳುಹಿಸಿದ ಹಾಗೆ ಪೇಟೆಯಿಂದ ಖಾನಸಾಹೇಬ ಇಲಾಖೆಯ ಲಟಾರಿ ಲಾರಿಯನ್ನು ತಂದು ವಸತಿಗೃಹದ ಎದುರು ನಿಲ್ಲಿಸಿದ. ರೇಂಜರ ಅಮನುಲ್ಲ ಕೋಣೆಯಲ್ಲಿ ಚಲ್ಲಾಪಿಲ್ಲಿಯಾಗಿ ಬಿದ್ದಿದ್ದ ತನ್ನ ಬಟ್ಪೆ, ಶೇವಿಂಗ್ ಸೆಟ್ಟು, ಸಾಬೂನು, ಹಲ್ಲುಜ್ಜುವ ಬ್ರಶ್ಷು ಪೇಷ್ಪು, ಇತ್ಯಾದಿ ಸಂಗ್ರಹಿಸಿ ಆಫೀಸಿನ ರೆಕಾರ್ಡು ಇತ್ಯಾದಿ ಜೋಡಿಸಿಕೊಳ್ಳುತ್ತಿರಲು ಅವನ ಜತೆ ಹೊರಡಲಿರುವ ಗಾರ್ಡುಗಳು ಕೂಡ ತಮ್ಮ ತಮ್ಮ ಸಿದ್ಧತೆಗೆ ತೊಡಗಿದರು. ಆದರೆ ಅಲ್ಲೇ ಉಳಿಯಬೇಕಿದ್ದ ರಘುರಾಮ ಮುಖ ಬಾಡಿಸಿಕೊಂದು ಜಗಲಿಯ ಮೇಲೆ ನಿಂತಿದ್ದ. ಹಳೆಯದಾದ ತನ್ನ ಸೂಟ್‍ಸ್ಕೇಸಿಗೆ ಬಟ್ಟೆ ತುರುಕುತ್ತ ಏಕೋ ಮುಂದಿನ ಬಾಗಿಲ ಮೂಲಕ ರುಘುರಾಮನನ್ನು ನೋಡಿದ ಅಮಾನುಲ್ಪ,
“ಏನಯ್ಯಾ….ರಘುರಾಮ ” ಎಂದು ಕೇಳಿದ.
“ಏನಿಲ್ಲ ಸಾರ್”
“ಭಾರವಾದ ದನಿ ಏನೋ ಇದೆ ಎಂಬಂತೆ ತುಡಿಯಿತು.“ಹೆದರಿಕೆ ಏನು ಇಲ್ಲ ಇರೋದಕ್ಕೆ? ನಮ್ಮ ಡಿಪಾಟ್‍ಮೆಂಟಿನ ಕೆಲಸ ಅಂದ್ರ ಹೀಗೆ
ಕಣಣ್‍ಯ….ಹೆದರಿಕೊಂಡರೆ ಇಲ್ಲಿ ಕೆಲಸ ಮಾಡಲಿಕ್ಕೆ ಆಗಲ್ಲ…ಗೋವಿಂದಯ್ಯ ನಿನ್ನ ಜೊತೇಲಿ ಇರ್ತಾನೆ ಅಲ್ವ?”
“ಹೌದು ಸಾರ್.”
“ಮತ್ತೇನು ಹೆದರಿಕೆ? ಕಾಡಾನೆ, ಕಾಡುಕೋಣ ಬಂದ್ರು ಗೋವಿಂದಯ್ಯ. ಕೇರ್ ಮಾಡೋದಿಲ್ಲ…ನೀನು ಧೈರ್ಯವಾಗಿರು” ಎಂದು ಅಮಾನುಲ್ಲ ಹಾಗೆಯೇ…
“ಎಲ್ಲಿ ಗೋವಿಂದಯ್ಯ?” ಎಂದು ಕೇಳಿದ.
“ಮರಡಿಹಳ್ಳಿಯಿಂದ ಬಂದಿಲ್ಲ…”
“ಅಲ್ಲಿ ಇಸ್ಪೀಟಿಗೆ ಯಾರದ್ದೋ ದೋಸ್ತಿ ಮಾಡಿಕೊಂಡಿರಬಹುದು ಬಿಡು…” ಅಷ್ಟರಲ್ಲಿ ಬಾವಿಯ ಕಬ್ಬಿಣದ ಗಡಗಡ್ ಸದ್ದು ಮಾಡಿತು. ಅಮಾನುಲ್ಲ ತಲೆಎತ್ತಿ ನೋಡಿದ. ಕೈಲಿದ್ದ ಕೊಡಪಾನದ ಕುತ್ತಿಗೆಗೆ ನೇಣುಬಿಗಿದು ಅದನ್ನು ಬಾವಿಗೆ ಚೆಲ್ಲಿ ಸರಸರನೆ ಹಗ್ಗ ಬಿಟ್ಪ, ಮಹದೇವನ್ ಬಗ್ಗಿ ನೋಡಿ ಕೊಡಪಾನದಲ್ಲಿ ನೀರು ತುಂಬಿದ್ದು ಖಚಿತವಾದ ಮೇಲೆ ನಿಧಾನವಾಗಿ ದಗ್ಗವನ್ನು ಮೇಲೆಳೆಯತೊಡಗಿದ. ಖಾಲಿ ಕೊಡಪಾನ ಕೆಳಬಿಟ್ಟಾಗ ಗಣ ಗಣ ಎಂದು ಸದ್ದು ಮಾಡಿ ಗಡ ಗಡೆ ಭಾರವಾದ ಕೊಡಪಾನ ಮೇಲೆ ಬರುತ್ತಿರಲು ಕೀ ಕೀ ಎಂದು ನರಳತೊಡಗಿತು. ಮಹದೇವನ್ ಕೊಡಪಾನವನ್ನು ಹೆಗಲ ಮೇಲಿರಿಸಿಕೊಂಡು ಹೋಗುವುದನ್ನು ನೋಡುತ್ತ ಅಮಾನುಲ್ಲ,
“ಮಹದೇವನ್…ಬಂದು ಹೋಗು” ಎಂದ. ಆತ ಬಂದೆ ಎಂದ ಹಿಂದಿನಂತೆಯೇ ನಿಧಾನವಾಗಿ ಮನೆಯತ್ತ ಹೋಗುತ್ತ.
* * *
 
ನಿವೃತ್ತಿಗೆ ಎರಡೇ ವರ್ಷ ಬಾಕಿ ಉಳಿಸಿಕೊಂಡಿದ್ದ ಮಹದೇವನ್ ನೀಲಿ ನಿಕ್ಕರು ಬಿಳಿ ಅಂಗಿ ಧರಿಸಿ ನೀರು ಹೊತ್ತದ್ದರಿಂದ ಆದ ಆಯಾಸವನ್ನು ಪರಿಹರಿಸಿಕೊಳ್ಳುವವನಂತೆ ಹೆಜ್ಜೆ ಇಡುತ್ತ ಬಂಗಲೆಯತ್ತ ಬಂದ. ಅವನ ಒಂದು ಭುಜ ನೀರಿನಿಂದ ನೆಂದು ಬಟ್ಪೆ, ಅಷ್ಟಗಲ ತೊಪ್ಪೆಯಾಗಿತ್ತು. ತಲೆಗೂದಲೆಲ್ಲ ಆಗಲೆ ಹಣ್ಣಾಗಿ ಅವನ ದೇಹ ಪೂರ್ಣ ಮುಪ್ಪಿನತ್ತ ವಾಲಿಕೊಂಡಂತೆ ಆತ ಬಗ್ಗಿ ನಡೆಯುತ್ತಿದ್ದ. ಬಂಗಲೆಯೊಳಗೆ ಬಂದವನೆ ಅಮಾನುಲ್ಲಾನ ಎದುರು ನಿಂತು- “ಕರದ್ರಾ ಸಾರ್ ” ಎಂದು ಕೇಳಿದ.
“ಹೌದು…ಇನ್ನು ನಾವು ಕ್ಯಾಂಪು ಖಾಲಿಮಾಡ್ತಿದೀವಿ. ಹೊಸ ಪ್ಲಾಂಟೇಷನ್ ನೋಡಿಕೊಳ್ಳೋದಕ್ಕೆ ಗೋವಿಂದಯ್ಯ ಜೊತೇಲಿ ಈ ಹುಡುಗ ರಘುರಾಮ ಇರ್ತಾರೆ… ಗೋವಿಂದಯ್ಯ ಹಳಬ…ಹುಲಿ, ಅವನ ಬಗ್ಗೆ ಚಿಂತೆ ಇಲ್ಲ. ಈತ ಡಿಪಾರ್ಟಮೆಂಟಿಗೆ ಹೊಸಬ…ಕೆಲಸಕ್ಕೂ ಹೊಸಬ…ಸ್ವಲ್ಪ ನೋಡಿಕೊಳ್ಳಿ…” ಮಹದೇವನ್. ತಲೆಯಾಡಿಸಿದ.
“ಇವನ ತಂದೆ ನಮ್ಮ ಡಿಪಾರ್ಟಮೆಂಟಿನವನೆ…”
“ಯಾರು ಸಾರ್ ”
“ಸೀತಾರಾಮಯ್ಯ ಅಂತ… ಗೋವರ್ಧನಗಿರಿ ರೇಂಜಿನಲ್ಲಿದ್ದ…ಕುಡಿಯೋದು, ಮಕ್ಕಳು ಮಾಡೋದು ಎರಡೇ ಕೆಲಸ ಅವನಿಗೆ…ಡ್ಯೂಟಿಮೇಲಿರಬೇಕಾದರೇನೆ ಸತ್ತ. ಅವನ ಕೆಲಸ ಮಗನಿಗೆ ಕೊಟ್ಪಿದ್ದಾರೆ.”
“ಹೌದ ಸಾರ್…ಇಲ್ಲಿ ಏನೂ ತೊಂದರೆ ಇಲ್ಲಬಿಡಿ ಸಾರ್. ಮನೆ ಇದೆ…ಅಡಿಗೆ ಮಾಡ್ಕೋಬಹುದು…ಇಲ್ಲಿ ನಾನಿದೀನಲ್ಲ ರಘುರಾಮಯ್ಯ, ನಿನಗಿಲ್ಲಿ ಏನೂ ಹೆದರಿಕೆ ಇಲ್ಲ…ಕೆಲಸಾನು ಆರಾಮ…ಜೊತೇಲಿ ಗೋವಿಂದಯ್ಯ, ಇರತಾನಲ್ಲ…” ಎಂದು ಮಹದೇವನ್ ರಘುರಾಮನಿಗೆ ಧೈರ್ಯ ಹೇಳಿದ.
ಮುಂದಿನ ಕೆಲವೇ ನಿಮಿಷಗಳಲ್ಲಿ ಕೂಲಿಯವರು ಸಲಕೆ ಗುದ್ದಲಿಗಳನ್ನು ಲಾರಿಗೆ ತುಂಬಿದರು. ತಮ್ಮ ಗಂಟು ಮೂಟೆಗಳನ್ನು ಹಾಕಿ ಲಾರಿಯನ್ನೇರಿ ನಿಂತರು. ಅಮಾನುಲ್ಲಾನ ಸೂಟ್‍ಕೇಸು, ಉಳಿದಿಬ್ಬರು ಗಾರ್ಡುಗಳ ಕಿಟ್ ಬ್ಯಾಗುಗಳೂ ಲಾರಿಯಲ್ಲಿ ಯೋಗ್ಯ ಸ್ಥಾನದಲ್ಲಿ ಇಡಲ್ಪಟ್ಟು ಆ ಮೂವರೂ ಡ್ರೈವರ್ ಪಕ್ಕದ ಜಾಗದಲ್ಲಿ ಕುಳಿತರು. ರಘುರಾಮ ಮಹದೇವನ್ ಬಂಗಲೆಯ ಜಗಲಿಯ ಮೇಲೆ ನಿಂತಿರಲು ಲಾರಿ ನೀಲಿ ಹೊಗೆಯನ್ನು ಉಗುಳಿ ಹೊರಟೇಬಿಟ್ಟಿತು. ದಟ್ಪವಾದ ಮರಗಳ ಮರೆಯಲ್ಲಿ ಲಾರಿ ಮಾಯವಾದರೂ ಅದರ ಸದ್ದು ಧಡಕಾ ಧಡಕಾ ಎಂದು ಅದು ಎದ್ದು ಬೀಳುವುದು, ಪೊಂಯಂ ಪೊಂಯಂ ಎಂಬ ಅದರ ವಿಚಿತ್ರ, ಹಾರ್ನು ಬಹಳ ಹೊತ್ತಿನ ತನಕ ಕಿವಿಗೆ ಬೀಳುತ್ತಿತ್ತು.  ಮಹದೇವನ್ ಬಂಗಲೆಯ ಮುಂದಿನ ಬಾಗಿಲು ಹಾಕಿ ಕಿಟಕಿ ಬಾಗಿಲು ಮುಚ್ಚ್ಜಿದ. ಜಗಲಿಯ ನಡುವೆ ಇರಿಸಿದ್ದ ಬೆತ್ತದ ಕುರ್ಚಿಗಳನ್ನು ಗೋಡೆಗೆ ಒರಗಿಸಿ ಇದ್ದ ಹಾಗೆಯೇ ಇವನತ್ತ ತಿರುಗಿ- “ನೀನೇ ಹಿರಿಯನ?” ಎಂದು ಕೇಳಿದ.
“ಹೌದು…”
“ಎಲ್ಲ ಎಲ್ಲಿದಾರೆ…”
“ತಾಳಗುಪ್ಪದಲ್ಲಿದಾರೆ…”
“ಎಷ್ಟು ಜನ ಇದಾರೋ ತಂಗಿ ತಮ್ಮಂದಿರು.”
“ಇದಾರೆ ಅವರು ಐದು…ಇವರು ಐದು” ತೀರ ಅವಮಾನದಿಂದೆಂಬಂತೆ ಬಂತು ಉತ್ತರ.
“ಗಟ್ಟಿಕುಳ ನಿಮ್ಮಪ್ಪ” ಮಹದವನ್ ನಕ್ಕ.
“ಇಲ್ಲೆಲ್ಲ ಗಲೀಜು ಮಾಡಿಬಿಟ್ಟಿದಾರೆ ಬೇವಾರ್ಸಿಗಳು…ಕ್ಲೀನ್ ಮಾಡಲಿಕ್ಕೆ ಎಂಟು ದಿನ ಬೇಕು ನನಗೆ…” ಎಂದು ಗೊಣಗುತ್ತ ಬಂಗಲೆ ಮೆಟ್ಟಿಲಿಳಿದ ಮಹದೇವನ್. ಬಂಗಲೆ ಮುಂದೆ ಒಂದು ಚಪ್ಪರ ಅದರಲ್ಲಿ ಕೂಲಿಕಾರರು ಸೇದಿ ಎಸೆದ ಬೀಡಿತುಂಡುಗಳು, ಕಾಗದದ ಚೂರು, ಊಟದಲೆ ಇನ್ನೂ ಏನೇನೋ. ಕೆಲವರು ಅಲ್ಲಿಯೇ ಮಲಗುತ್ತಿದ್ದುದರಿಂದ ಆ ಸ್ಥಳ ಹೊಲಸಾಗಿತ್ತು. ಅದನ್ನು ಶುಚಿ ಮಾಡುವುದು ಮೇಟಿಯ ಕೆಲಸವೆ. ಆದರೆ ಹದಿನೈದು ದಿನಗಳಿಂದ ರಾಶಿಬಿದ್ದ ಕೊಳೆಯನ್ನು ತೆಗೆಯಲು ಒಂದರಡು ದಿನಗಳಾದರೂ ಬೇಕಲ್ಲ.
“ಇರಲಿ…ನಾಳೆ ಕ್ಲೀನ್ ಮಾಡಿದ್ರಾಯ್ತು…” ಫಾರೆಸ್ಟಲಾಡ್ಜಿನ ಹಿಂಬದಿಯ ತನ್ನ ಮನೆಯತ್ತ ತಿರುಗಿದ ಮಹದೇವನ್. ರಘುರಾಮ
ಬೆದರಿದ ಚಿಕ್ಕ ಬಾಲಕನಂತೆ ಮಹದೇವನನ್ನು ಹಿಂಬಾಲಿಸಿದ. ಮಹದೇವನ ಹೆಂಡತಿ ಮನೋಹರಿ ಅಂಗಳದಲ್ಲಿ ಕುಳಿತು ಯಾವುದೋ ಸೊಪ್ಪನ್ನು ಬಿಡಿಸುತ್ತಿದ್ದವಳು ರಘುರಾಮನನ್ನೇ ನೋಡುತ್ತ ಕೇಳಿದಳು-
“ಇವನು ಹೋಗಲಿಲ್ವ ಅವರ ಜತೆ?”
“ಇಲ್ಲ…ನಾನು ಗೋವಿಂದಯ್ಯ. ಇಲ್ಲೇ ಇರಬೇಕಂತೆ, ಪ್ಲಾಂಟೇಷನ್ ನೋಡಿಕೊಳ್ಳಲಿಕ್ಕೆ…”
“ಹಾಗಾ” ಎಂದವಳು ರಾಗ ಎಳೆಯುತ್ತ ಮತ್ತೊಮ್ಮೆ ರಘುರಾಮನನ್ನು ನೋಡಿದಳು.
“ಹೌದು…ಎರಡು ದಿನ ಇವನು ನಮ್ಮಲ್ಲೇ ಊಟ ಮಾಡ್ತಾನೆ…ಆಮೇಲೆ ಬೇಕಿದ್ರೆ ಮಾಡಿಕೊಳ್ಳಲಿ…ಜೊತೇಲಿ ಗೋವಿಂದ ಇರ್ತಾನಲ್ಲ…” ಮಹದೇವನ್ ಮನೆಯ ಒಳ ಹೋದಾಗ ರಘುರಾಮ ಅಲ್ಲಿಯೇ ನಿಂತ. ಎಲೆಗಳಷ್ಪನ್ನೇ ಮುರಿದು ಪಾತ್ರೆಯಲ್ಲಿಯ ನೀರಿಗೆ ಹಾಕುತ್ತಿದ್ದ ಮನೋಹರಿಯನ್ನು ಓರೆಗಣ್ಣಿನಿಂದಲೇ ನೋಡಿದ ರಘುರಾಮ. ತೀರ ಸಣ್ಣ ಪ್ರಾಯ ಎನ್ನಿಸಿತು. ತನ್ನ ತಂಗಿಗಿಂತ ಎರಡು ವರ್ಷ ಚಿಕ್ಕವಳಾದ ರುಕ್ಮಿಣಿಯಷ್ಟೇ ವಯಸ್ಸು ಇವಳಿಗೆ. ಆದರೆ ಮನೋಹರಿ    ರುಕ್ಮಿಣಿಯ ಹಾಗಲ್ಲ. ಒಂದು ರೀತಿಯ ಸಿಡುಕಿ, ವರಟು ಬೇರೆ. ಮಾತು ಸಿಡಿಲು ಹೊಡೆದಾಗೆ, ನಡಿಗೆ ಒಂಟೆಯ ಹಾಗೆ ಈ ಹದಿನೈದು ದಿನಗಳಲ್ಲಿ ಅವಳ ಪರಿಚಯ ಸಾಕಷ್ಟು ಆಗಿತ್ತು ಅವನಿಗೆ. ಕೂಲಿಕಾರರನ್ನೇ ದಬಾಯಿಸಿ ಅವರ ಬಾಯಿ ಮುಚ್ಚಿಸಿಬಿಡುತ್ತಿದ್ದಳು ಮನೋಹರಿ. ಗಂಡನ ಮಾತಿಗೆ ಅವಳು- “ಸರಿ…ಸರಿ…ಇರಲಿ ಬಿಡಿ” ಎಂದಳು.
* * *
ರಘುರಾಮ ಮಗ್ಗುಲಲ್ಲಿದ್ದ ತನ್ನ ಮನೆಯ ಜಗಲಿಯನ್ನೇರಿ ಬೀಗ ತೆಗೆದು ಒಳಹೋದ. ಅಲ್ಲೂ ಕೂಡ ಸಾಕಷ್ಟು ಹೊಲಸಾಗಿತ್ತು. ಆ ಇಬ್ಬರು ಗಾರ್ಡುಗಳು ಅಲ್ಲಿದ್ದರು. ಬೀಡಿ ಸಿಗರೇಟು ತುಂಡುಗಳ ಜತೆ ಖಾಲಿ ಬಾಟಲಿಗಳ ರಾಶಿಯೂ ಇತ್ತು. ಇದನ್ನು ತಂದಿದ್ದ ಜಮಖಾನ ನೆಲದ ಮೇಲೆ ಅಸ್ತವ್ಯಸ್ತವಾಗಿ ಬಿದ್ದಿತ್ತು. ಇನ್ನೊಂದು ಕಡೆ ಇವನದೇ ಆದ ಚಾಪೆ. ಮೇಲೆ ಮಹದೇವನ್ ಬಂಗಲೆಯನ್ನು ನಾಳೆ ಶುಚಿ ಮಾಡಿದರೂ ಆಗುತ್ತದೆ. ಆದರೆ ಈ ಮನೆಯನ್ನು ಇಂದೇ ಈಗಲೇ ಶುಚಿ ಮಾಡಬೇಕು ಏಕೆಂದರೆ ಈ ರಾತ್ರಿ ತಾನು ಇಲ್ಲಯೇ ಇರಬೇಕಲ್ಪ ಈ ರಾತ್ರಿ ಮಾತ್ರವಲ್ಲ ಇಂದಿನಿಂದ ಇನ್ನೆಷ್ಪು, ದಿನವೋ ಇಲ್ಲಿಯ ವಾಸ. ಹಿಂಬದಿಯ ಕಟ್ಪಿಗೆ ರಾಶಿಯ ಬಳಿ ಗೋಡೆಗೆ ಒರಗಿ ನಿಂತಿದ್ದ ಪೊರಕೆ ತಂದು ಕಸ ಹೊಡೆಯತೊಡಗಿದ. ಈ ಹದಿನೈದು ದಿನಗಳಿಂದ ಇಲ್ಲಿ ನೆಲಕ್ಕೆ ಪೊರಕೆ ತಗುಲಿಸಿರಲಿಲ್ಲ ಅದಕ್ಕೆ ಅವಕಾಶವಾಗಬೇಕಲ್ಲ. ರಾತ್ರಿ ಮಾತ್ರವಲ್ಲ ಹಗಲು ಕೂಡ ಇಲ್ಲಿ ಬಿಡುವಿಕೆ ಕೆಲಸ. ರಾತ್ರಿ ನಿದ್ದೆ, ಹಗಲು ಗೋವಿಂದಯ್ಯನ ಇಸ್ಪೀಟ ಆಟ ಬಂದಿದ್ದ ಇನ್ನೋರ್ವ ಗಾರ್ಡ ಫರ್ನಾಂಡಿಸ್‍ಗೆ ಇಸ್ಪೀಟ್ ಚಟ. ಅವರಿಬ್ಬರೂ ಇಲ್ಲಿ ಕುಳಿತು ಇಸ್ಪೀಟ್ ಆಡಿದ್ದೆ, ರೇಂಜರ್ ಅಮಾನುಲ್ಲ ಹೇಳಿಬಿಟ್ಪಿದ್ದ-
“ಅವರು ಅಲ್ಲೇ ಇರಲಿ ಇಲ್ಲಿಗೆ ಬಂದರೂ ಕೆಲಸ ಮಾಡೋಡಿಲ್ಲ ಮತ್ತೆ ಯಾಕೆ ಅವರನ್ನು ಕರೆಸೋದು?”
ಹೀಗಾಗಿ ಮರಡಿಹಳ್ಳಿಯಲ್ಲಿ ಕೆಲಸ ಮಾಡಿದವರು ಹನ್ನೆರಡು ಜನ. ಇಲ್ಲಿ ಕುಳಿತು ಆಡಿದವರು ಇಬ್ಬರು. ಬಾಟಲಿಗಳನ್ನು ಅತ್ತ ಇಡುವಾಗ ಮುಚ್ಚಳ ತೆಗೆದು ಮೂಸಿ ನೋಡಿದೆ. ಏನೋ ಮೈ ಜುಮ್ಮೆನ್ನುವ ವಾಸನೆ ಅದು ಹೊಸದೇನಲ್ಲ ಅಪ್ಪ ಮನೆಗೂ ತರುತ್ತಿದ್ದ ಅಪ್ಪನ ಬಾಯಿಂದ ಸದಾ ಅದೇ ವಾಸನೆ ಬರುತ್ತಿತ್ತು. ಆದರೆ ತಾನು ಈವರೆಗೂ ಕುಡಿದಿಲ್ಲ.  ಕುಡಿಯಬೇಕು ಎಂದು ಆಸೆಯಾಗುತ್ತದೆ. ಆದರೆ ಹೆದರಿಕೆ. ಬಾಟಲಿಗಳನ್ನೊಯ್ದು ಹಿಂಬದಿಯಲ್ಲಿ ರಾಶಿ ಹಾಕಿ ಬಂದ. ಬೆಂಕಿ ಪೆಟ್ಟಿಗೆ, ಬೀಡಿ ಸೀಗರೇಟಿನ ಬರಿದಾದ ಕವರು ಪ್ಯಾಕುಗಳನ್ನು ಆರಿಸಿ ಹೊರಗೆ ಎಸೆದ ಮೋಡದಂತೆ ಎದ್ದ ಧೂಳು ಮೂಗಿನೊಳಗೆ ಹೊಕ್ಕು ಸೀನು ಬಂದಿದ್ದರಿಂದ ನಿಂತು ಮೂಗು ಹಿಂಡಿಕೊಂಡ ಚಾಪೆ, ಜಮಖಾನ ಕೊಡವಿ ಒಂದು ಕಡೆಯಿಂದ ಕೋಣೆಯಿಂದ ಗುಡಿಸುತ್ತ ತಾನು ಇಲ್ಲಿರಬೇಕಾಗಿ ಬಂದುದಕ್ಕೆ ಆತಂಕಗೊಂಡ. ಯಾವುದೋ ಮಾತಿಗೆ ಗೋವಿಂದಪ್ಪ ಹಿಂದಿನ ದಿನ ಹೇಳಿದ್ದ-
“ಮರಡಿಹಳ್ಳಿ ಹೆಗ್ಡೆ ಮನೇಲಿ ಐದಾರು ಜನ ಸೇರ್ತಾರಂತೆ…ನನಗೆ ಟೈಮು ಕಳೀಲಿಕ್ಕೆ
ಅನುಕೂಲವಾಯ್ತು. ಇನ್ನಿಲ್ಲಿಗೆ ಬರೋದು ರಾತ್ರಿನೆನೆ…” ಅಂದರೆ ಕೆಲಸಕ್ಕೂ ತಾನೊಬ್ಬನೇ ಹೋಗಬೇಕು. ಇಲ್ಲಿ ಇರಬೇಕಾದವನು ಕೂಡ ತಾನೊಬ್ಬನೆ. ಗೋವಿಂದಯ್ಯ. ಕೆಲಸ ಮಾಡುವ ಜಾತಿಯಲ್ಲ. ಅವನು ಎಲ್ಲಿದ್ದರು ನಪಕ್ಕೆ ಗಾರ್ಡ. ಅಮಾನುಲ್ಲ ಕೂಡ ಇದೇ ಮಾತನ್ನು ಹೇಳಿದ್ದ. ಇನ್ನು ಹೊಸ ಪ್ಲಾಂಟೇಷನ್ ನೋಡಿಕೊಳ್ಳಬೇಕಾದವನೂ ತಾನೊಬ್ಬನೆ. ಸುತ್ತಿಕೊಂಡ ಧೂಳು ಹೊರ ಹೋಗಲೆಂದು ಮುಂದಿನ ಬಾಗಿಲು ತೆರೆದು ಅಲ್ಲಿ ಗಾಳಿಗೆ ಮೈಯೊಡ್ಡಿ ನಿಂತೆ. ಭೀತಿ ಒಳಗೆ ಮಾತ್ರವಲ್ಲ, ಹೊರಗೆ ಕೂಡ. ಮನೆಯ ಮುಂದೆಯೇ ಫಾರೆಸ್ಟ ಲಾಡ್ಜ. ಅದರಾಚೆಗೆ ದಪ್ಪ ಮರಗಳ ಕೋಟೆ. ಈ ಕೋಟೆ ಸುತ್ತ ಆವರಿಸಿಕೊಂಡಿದೆ. ಈ ಮರಗಳ ಮೇಲೆ ಹೆಣಿದುಕೊಂಡ ಬಳ್ಳಿಗಳು,ಅಲ್ಲಲ್ಲಿ ಬೆಳೆದ ಪೊದೆ ಗಿಡಗಳು. ಈ ಕಾಡಿನ ಕೋಟೆಯೊಳಗಿನಿಂದ ಕೇಳಿ ಬರುವ ವಿಚಿತ್ರ ಸದ್ದು ಕೂಗುತ್ತಿರುವುದು ಹಕ್ಕಿಯೋ ಕಾಡು ಮೃಗವೋ ಇನ್ನೇನೋ ಎಂಬ ಹೆದರಿಕೆ. ಈ ಸದ್ದು ಕೂಡ ಕಿವಿಗೆ ಅಪರಿಚಿತವಾದ್ದು, ಇಂಪಾದುದಲ್ಲ. ಕರ್ಕಶವಾದದ್ದು ಕ್ರೂರವಾದದ್ದು, ಆಗಾಗ್ಗೆ ಮರದ ರೆಂಬೆಗಳು ತಟ್ಟನ ಗಲ ಗಲ ಎಂದು ಅಲ್ಲಾಡಿ ತೆಪ್ಪಗಾಗುತ್ತವೆ. ಎಲ್ಲ ಮರಗಳು ತಟಸ್ಥ ನಿಂತಿರುವಾಗ ನಡುವಣ
ಮರ ಒಂದೇ ಒಂದು ಬಾರಿ ಹಾಗೆ ಬಾಗಿ ಹೀಗೆ ತೂಗಿ ಏನೋ ಸಂಚು ನಡೆಸಿದಂತೆ ಕಾಣುತ್ತದೆ. ಬಂಗಲೆ ಮುಂದಿನ ಎರಡು ನಂದಿ ಮರಗಳು ಒಂದನ್ನೊಂದು ತಿಕ್ಕಿ ತೀಡಿ ಕಿಯೋ ಎಂದಾಗ ಮೈ ಕಂಪಿಸುತ್ತದೆ. ಈ Uಹದಿನೈದು ದಿನಗಳಲ್ಲಿ ಕೂಲಿಕಾರರು ಚಿರತೆ ನೋಡಿದ್ದಾರೆ. ಕಾಡುಕೋಣಗಳ ಹಿಂಡನ್ನು ಕಂಡಿದ್ದಾರೆ. ತಾನು ಅವರ ಜತೆ ಇದ್ದಾಗ ಹುಲಿ ಕೂಗಿದ್ದನ್ನು ಕೂಡ ಕೇಳಿಸಿಕೊಂಡಿದ್ದೆ. ಇನ್ನು ನರಿ, ಮೊಲ, ಕಾಡು ನಾಯಿಗಳನ್ನು ನೋಡಿದ್ದು ಲೆಕ್ಕವಿಲ್ಲ.
ಇವೆಲ್ಲದರ ನಡುವೆ ತಾನು ಇರಬೇಕೆ? ಮನೆಯ ಪಕ್ಕದಲ್ಲಿ ಏನೋ ಸದ್ದಾಗಿ ಬೆಚ್ಚಿದ. ಬಾಗಿಲನ್ನು ಬಾರದಿಂದ ಹಿಡಿದು ನಿಂತು ಅದೇನು ಸದ್ದು ಎಂದು ವಿಚಾರ ಮಾಡಿದ. ಬಾವಿಯ ಗಡ ಗಡೆಯ ಸದ್ದು ಮಹದೇವನ್ ಇಲ್ಲ ಅವನ ಹೆಂಡತಿ ಬಾವಿಗೆ ಕೊಡಪಾನ ಬಿಟ್ಪಿರಬೇಕು. ಅದೋ ಈಗ ಬಿದ ಕೊಡಪಾನವನ್ನು ಮೇಲೆಳೆಯುತ್ತಿದ್ದಾರೆ. ಗಡ ಗಡೆ ಕೀಂ ಗುಡುತ್ತಿದೆ. ಧೈರ್ಯ ತಂದುಕೊಂಡ.
ಕೆಲಸ ಕೆಲಸ ಎಂದು ತಿರುಗಾಡಿ ಅವರಿವರ ಕಾಲು ಹಿಡಿದು, ಹಲವರನ್ನು ಕಾಡಿ ಬೇಡಿ ಪಡೆದ ಕೆಲಸ ಇದು. ಕೆಲಸ ಸಿಕ್ಕ ಮೇಲೆ ಹೀಗೆ ಅಧೀರನಾಗಬಾರದು. ಇಲ್ಲಿ ತಾನೊಬ್ಬನೇ ಇಲ್ಲ. ಮಹದೇವನ್ ಇದ್ದಾನೆ. ಮನೋಹರಿ ಇದ್ದಾಳೆ. ಅವರು ಒಳ್ಳೆಯ ಜನ. ಕ್ರಮೇಣ ಈ ಪರಿಸರ ಅಭ್ಯಾಸವಾದೀತು. ರಘುರಾಮ ಚಾಪೆ ಸುತ್ತಿ ಮೂಲೆಗೆ ಇರಿಸಿದ. ಜಮಖಾನ ಮಡಚಿ ಇರಿಸಿದ. ತನ್ನ ಟ್ರಂಕನ್ನು ಮೂಲೆಗ ತಳ್ಳಿದ. ಅಂಗಳದಲ್ಲಿ ಯಾರದ್ದೋ ಕಾಲಿನ ಸಪ್ಪಳವಾಗಲು ಹೊರಗೆ ಇಣುಕಿದ. ಮಹದೇವನ್ ಹಗ್ಗದ ಒಂದು ಮಂಚ ಹಿಡಿದು ಒಳ ಬಂದ.
“ಇದು ಇಲ್ಲಿರಲಿ” ಎಂದು ಆತ ಮಂಚವನ್ನು ಸರಿಯಾದ ಜಾಗದಲ್ಲಿ ಇರಿಸುತ್ತ.
“ಮಂಚ ಗಿಂಚ ಬೇಕಿರಲಿಲ್ಲ…ನನಗೆ ನೆಲದ ಮೇಲೆ ಮಲಗಿಯೇ ಅಭ್ಯಾಸ.”
“ಕಾಡಿನಲ್ಲಿ ಈ ಅಭ್ಯಾಸ ಒಳ್ಳೇದಲ್ಲ” ಮಹದೇವನ್ ತಾನೇ ಜಮಖಾನವನ್ನು ಮಂಚದ ಮೇಲೆ ಹಾಸಿದ. “ಹಾವು ಚೇಳು ಅಂತ ಯಾವುದು ಬೇಕಾದ್ರು ಒಳಗೆ ಬರಬಹುದು… ಇರಲಿ…ಗೋವಿಂದಯ್ಯನಿಗೆ ಬೇಕಾದ್ರ ಇನ್ನೊಂದಿದೆ…ನೀನು ಇದನ್ನು ಉಪಯಾಗಿಸು…” ಮಹದೇವನ್ ವಿರಾಮವಾಗಿ ಮಂಚದ ಮೇಲೆ ಕುಳಿತ. “ತಕ್ಕೋ” ಎಂದು ರಘುರಾಮನಿಗೂ ಸನ್ನೆ ಮಾಡಿದ.
“ನಾವು ಏನಿದ್ರು ಕಾಡಿನಲ್ಲಿರಬೇಕಾದ ಜನ ಅಲ್ವ…ನಾವು ಸ್ವಲ್ಪ ಹುಷಾರಾಗಿರಬೇಕು. ಈ ಕಾಡು ನಮ್ಮದಲ್ಲ. ಇದು ಕಾಡುಮೃಗಗಳದ್ದು, ಇಲ್ಲಿರೋ ಹಾವು, ಚೇಳು, ಉಡಗಳದ್ದು…ಹುಲಿ, ಚಿರತೆ, ಕರಡಿ, ಆನೆ, ಕಾಡುಕೋಣ ಎಲ್ಲ ನಮ್ಮನ್ನು ಅನುಮಾನದಿಂದ ನೋಡುತ್ವೆ…ಅದಕ್ಕೇ ನಾನು ಹೇಳಿದ್ದು…ನಾವು ಹುಷಾರಾಗಿರಬೇಕು ಅಂತ…” ಮುದುಕನ ಮಾತನ್ನು ಆಸಕ್ತಿ ಕುತೂಹಲ ಗೌರವದಿಂದ ಕೇಳುತ್ತ ಕುಳಿತ ರಘುರಾಮ. “ಮತ್ತೊಂದು ಗುಟ್ಟು ಗೊತ್ತ ನಾವು ಹೆದರಿಕೊಂಡಿದೀವಿ ಅನ್ನೋದು ಈ ಪ್ರಾಣಿ ಮೃಗಗಳಿಗೆ ಗೊತ್ತಾದ್ರೆ ನಮ್ಮ ಕತೆ ಮುಗೀತು ಅಂತಾನೆ…ನಾವು ಎಲ್ಲೀತನಕ ಧೈರ್ಯವಾಗಿ ಇರತೀವೋ ಅಲ್ಲಿವರೆಗೆ ಹುಲಿ, ಆನೆ ಕೂಡ ನಮ್ಮ ಹತ್ರ ಬರೋಕೆ ಹೆದರುತ್ತೆ…” ಮಹದೇವನ್ ಮಂಚವನ್ನು ಗೋಡೆಗೆ ತಳ್ಳಿ ಗೋಡೆಗೆ ಬೆನ್ನು ಹಚ್ಚಿ ಕುಳಿತು- “ಒಂದ್ಸಾರಿ ಏನಾಯ್ತು ಅಂತೀಯ…” ಎಂದೇನೋ ಹೇಳತೊಡಗಿದಾಗ ರಘುರಾಮ ಮತ್ತೂ ಆಸಕ್ತಿಯಿಂದ ಕೇಳತೊಡಗಿದ. ಅದು ಮಹದೇವನ್ ಅರಣ್ಯ ರಕ್ಷಕನಾಗಿ ಕೊಡಚಾದ್ರಿ ರೇಂಜನಲ್ಲಿ ಇದ್ದಾಗ ನಡೆ ಘಟನೆ-
ಸಂಪೆಕಟ್ಟೆಯಲ್ಲಿ ಅವನೊಬ್ಬನೇ ಇದ್ದ ಇಡೀ ದಿನ. ಕಾಡಿನಲ್ಲಿ ಅಲೆಯುವುದು ಅವನ ಕೆಲಸ. ಯಾರಾ ಕದ್ದು ಮರ ಸಾಗಿಸುತ್ತಾರೆ ಎಂದು ಸುದ್ದಿ ಕಿವಿಗೆ ಬಿದ್ದುದರಿಂದ ಅವರನ್ನು ಹಿಡಿಯಲೆಂದು ಹೀಗೆ ಅಲೆದಾಡುತ್ತಿದ್ದ ಈತ. ಒಂದು ದಿನ ಹೀಗೆ ತಿರುಗಾಡುತ್ತ ಒಂದು ಬಯಲಿಗೆ ಬಂದ. ಹತ್ತು ಗಂಟೆಯಾಗಿದೆ ಬಿಸಿಲು ಹಿತವಾಗಿ ಬಿದ್ದಿದೆ. ಕಾಡು ಪ್ರಾಣಿಗಳು ತಿರುಗಾಡಲು ಮಾಡಿಕೊಂಡ ಒಂದು ಕಿಂಡಿಯ ಮೂಲಕ ಹಾದು ಇವನು ಆ ಬಯಲಿಗೆ ಬಂದು ನಿಂತಿದ್ದಾನೆ. ಅಲ್ಲಿ ಏನೋ ಸದ್ದು ಆಗುತ್ತಿರುವುದನ್ನು ದೂರದಿಂದ ಆಲಿಸಿ ಅಲ್ಲಿಗೆ ಬಂದಿದ್ದಾನೆ. ಒಂದಕ್ಕೊಂದು ತಬ್ಬಿ ನಿಂತ ಮರಗಿಡ ಬಳ್ಳಿಗಳಿಂದಾಗಿ ಅಲ್ಲಿ ಏನು ನಡೆದಿದೆ ಎಂಬುದನ್ನು ತಿಳಿಯಲು ಇವನಿಂದ ಆಗಿಲ್ಲ. ಅತಿ ಜಾಗರೂಕನಾಗಿ ಇವನು ಬಂದು ಹಿಂತು ಮುಂದೆ ನೋಡುತ್ತಾನೆ-
ಕಾಡುಕೋಣಗಳ ಒಂದು ಹಿಂಡು. ಎಣ್ಣೆಸವರಿದ ಕಪ್ಪು ಬಂಡೆಗಳಿಗೆ ಕೋಡು ಮೂಡಿದ ಹಾಗೆ, ಕಾಲು ಬಂದ ಹಾಗೆ ಅವು ಬಯಲ ನಡುವೆ ನಿಂತಿವೆ. ಸುಮಾರು ಹತ್ತುಕಾಡು ಕೋಣಗಳು ಎಮ್ಮೆಗಳು ಇವೆ ಅವುಗಳ ಕೋಡುಗಳ ಕಡಕಡಾಟ, ನೆಲ ಅಮುಕಿ  ನಡೆಯುವ ಹೆಜ್ಜೆ ಸದ್ದು ಇವನಿಗೆ ಬೇರೇನೋ ಸದ್ದಾಗಿ ಕೇಳಿದೆ.
 
 
ಮಹದೇವನ್ ಸದ್ದು ಮಾದದೆ ಅಲ್ಲಿಗೆ ಬಂದಿದ್ದನಾದರೂ ಈತ ಬಂದುದನ್ನು ಕಾಡುಕೋಣಗಳು ಗಮನಿಸಿ, ಅಷ್ಟೂ, ಒಂದೇ ಬಾರಿಗೆ ಮಹದೇವನ್ ಗಾರ್ಡನತ್ತ ತಿರುಗಿ ನಿಂತುಬಿಟ್ಪವು. ಆಕಾಶವನ್ನೇ ಬಗಿಯ ಹೊರಟ ಕೋಡುಗಳ ದಷ್ಪಪುಷ್ಟವಾಗಿದ್ದ ಕೋಣಗಳು. ಅವುಗಳ ಕಣ್ಣುಗಳಲ್ಲಿಯ ಸಿಟ್ಪು ರೋಷ ನೆಲವನ್ನು ಬಗಿಯುವಂತೆ ನಿಂತ ಅವುಗಳ ನಿಲುವು.
ಮಹದೇವನ್ ಬಾಯಲ್ಲಿ ದ್ರವ ಆರಿತು. ಸಣ್ಣಗೆ ಅವನ ಮೈ ಕಂಪಿಸಿತು. ಅವನು ಕಾಡುಕೋಣಗಳನ್ನು ನೋಡಿದ್ದ, ಆದರೆ ಅಷ್ಪು, ಹತ್ತಿರದಿಂದಲ್ಲ. ಅನಿರೀಕ್ಷಿತವಾಗಿ ಅಲ್ಲ. ಎಂದೂ ಅವುಗಳ ಗಮನಕ್ಕೆ ಬರುವಂತೆ ಅವುಗಳಿಗೆ ಕಾಣಿಸಿಕೊಂಡಿರಲಿಲ್ಲ. ಆದರೆ ಇದು ಉಸಿರು ಬಿಗಿಹಿಡಿದು ನಿಂತ ಮಹದೇವನ್ ಏನು ಮಾಡುವುದು ಎಂದು ವಿಚಾರ ಮಾಡಿದ. ಹಿಂತಿರುಗಿ ಓಡುವುದು ಅಪಾಯ. ಎದುರು ನಿಂತ ಗೊಲ್ಲೆ ಕೂ ಹಾಕಿ ಬೆದರಿಸಿ ಓಡಿಸುವುದು ಆಗದ ಮಾತು ಮತ್ತೆ? ಧೈರ್ಯ ತಂದುಕೊಂಡ. ಓಡಿದರೂ ಸಾಯುತ್ತೇನೆ. ಗದ್ದಲ ಮಾಡಿದರೂ ಸಾಯುತ್ತೇನೆ. ಏನು ಮಾಡಿದರೂ ಕಾಡು ಕೋಣಗಳ ಹಿಂಡು ತನ್ನ ಮೇಲೆ ಆಕ್ರಮಣ ಮಾಡಿ ತನ್ನನ್ನು ತಿವಿದು ತುಳಿದು ಕೊಂದುದಾಕುವುದು ನಿಜ. ಸರಿ ಧೈರ್ಯವಾಗಿ ನಿಂತು ಬಿಡುತ್ತೇನೆ. ಏನಾದರಾಗಲಿ ಎಂದು ಆತ ನಿರ್ಧರಿಸಿದ. ಹಾಗು ನೆಲಕ್ಕೆ ಕಾಲು ಅಂಟಿಕೊಂಡಂತೆ ಆ ಹಿಂಡನ್ನು ದುರು ದುರು ನೋಡುತ್ತ ನಿಂತಿಬಿಟ್ಟ. ನಿಧಾನವಾಗಿ ನಿಮಿಷಗಳು ಉರುಳಿದವು. ಕಾಡುಕೋಣಗಳ ಕಣ್ಣು ದೃಷ್ಟಿ ತಿಳಿಯಾಯಿತು. ಕಿವಿಗಳು ಅಲುಗಾಡಿದವು. ಬಾಲ ಸರಿದಾಡಿತು. ಪರಸ್ಪರ ಮುಖ ನೋಡಿಕೊಂಡು ಅವುಗಳು ಪಕ್ಕಕ್ಕೆ ಹೊರಳಿ ಹೊರಡತೊಡಗಿದವು. ಮಹದೇವನ್ ಮುಂದಿನ ಕ್ಷಣದಲ್ಲಿ ಅಲ್ಲಿಂದ ಕಾಲುಕಿತ್ತ.
“ಹೀಗೆ…ಧೈರ್ಯ ಬಹಳ ಮುಖ್ಯ” ಎಂದು ಆತ ಕತೆ ಮುಗಿಸಿದ.
“ಏನು ಕೂಗಿದ್ದು ಕೇಳಿಸ್ತಿದೆಯೋ ಇಲ್ವೋ ನಿಮಗೆ? ಎಲ್ಲಿ ಹಾಳಾಗಿ ಹೋಗಿದೀರಾ ?” ಮನೋಹರಿಯ ದನಿ ಕೇಳಿ ಮಹದೇವನ್ ಎದ್ದ.
“ಹಾಂ…ಬಂದೆ…ಬಂದೆ” ಎಂದು ಮಂಚದಿಂದ ಇಳಿದು ಹೊರ ನಡೆದ.
* * *
ಮಹದೇವನ್ ಹೇಳಿದುದನ್ನ ಮೆಲಕು ಹಾಕುತ್ತ ಕುಳಿತ ರಘುರಾಮ. ಅವನು ಹೇಳಿದ್ದು ನಿಜ. ಕಾಡು ಕಾಡುಪ್ರಾಣಿಗಳ ರಾಜ್ಯ ಅಲ್ಲಿ ಅವುಗಳದ್ದೇ ಏಕಚಕ್ರಾಧಿಪತ್ಯ. ಮನುಷ್ಯ ಅಲ್ಲಿ ಹೋಗಿ ಏನು ಮಾಡಿದರೂ ಅದು ಅತಿಕ್ರಮ ಪ್ರವೇಶವೆ. ಹೀಗೆ ಅತಿಕ್ರಮ ಪ್ರವೇಶ ಮಾಡಿದವರ ಬಗ್ಗೆ ಈ ಪ್ರಾಣಿ-ಮೃಗಗಳು ಪ್ರೀತಿ ವಿಶ್ವಾಸದಿಂದ ನಡೆದುಕೊಳ್ಳುವುದಿಲ್ಲ. ಬದಲಿಗೆ ಅನುಮಾನದಿಂದ ನೋಡುತ್ತವೆ. ಆದರೆ ತನ್ನಂತಹಾ ನೌಕರರಿಗೆ ಈ ಅನುಮಾನದ ನಡುವೆ ಬದುಕುವುದು ಅನಿವಾರ್ಯ ಅಂದರೆ ಬಂದುದನ್ನು ಎದುರಿಸುವ ಧೈರ್ಯ ಒಂದೇ ಇದಕ್ಕೆ ಉಪಾಯ. ಮಹದೇವನ್ ಆತ ಹೋದಮೇಲೆ ರಘುರಾಮ ಒಳಗಿನ ಕೋಣೆಯನ್ನು ಶುಚಿ ಮಾಡಿದ. ಅಲ್ಲಿಯ ಬೀಡಿ ಸಿಗರೇಟು ತುಂಡು ಇತ್ಯಾದಿಗಳನ್ನು ಹೊರ ಸಾಗಿಸಿ ಧೂಳು ಹೊಡೆದ ಸ್ವಲ್ಪ ಹೊತ್ತಿಗೆಲ್ಲ ಮನೆಗೊಂದು ಲಕ್ಷಣ ಬಂದಿತು. ಕಸ ಹೊಡೆದು ಬಚ್ಚಲಿಗೆ ಹೋಗಿ ಕೈ ಕಾಲು ಮುಖ ತೊಳೆದು ಹೊರ ಬಂದು ನಿಂತ. ಧೈರ್ಯವಾಗಿರಬೇಕು ಎಂದು ಅಂದುಕೊಂಡಿದ್ದಷ್ಟೆ. ಆದರೆ ಹೊರಗೆ ನಿಧಾನವಾಗಿ ಕತ್ತಲು ಕವಿಯತೊಡಗಿತ್ತು. ಕಾಡಿನಿಂದ ಇನ್ನೂ ವಿಚಿತ್ರವಾದ ಸದ್ದು ಕೇಳಿ ಬರತೊಡಗಿತ್ತು. ಗೋವಿಂದಯ್ಯ ಬಾರದಿದ್ದರೆ ರಾತ್ರಿ ತಾನೊಬ್ಬನೇ ಹೇಗೆ ಈ ಮನೆಯಲ್ಲಿ ಮಲಗುವುದು ಎಂದು ವಿಚಾರ ಮಾಡತೊಡಗಿದ. ಕಾಲ ಕೆಳಗೆ ಹಾವು ಸರಿದ ಹಾಗೆ, ಚೇಳು ಕೊಂಡಿ ಎತ್ತಿಕೊಂಡು ಬಂದ ಹಾಗೆ ಅನಿಸಿ ಮತ್ತೆ ಹೆದರಿ ಕಂಗಾಲಾದಾಗ ಬಾಗಿಲಲ್ಲಿ ಯಾರದ್ದೋ ನೆರಳು ಬಿದ್ದಿತು.
ಕಾಫಿಲೋಟ ಹಿಡಿದ ಮನೋಹರಿ ನಕ್ಕಳು. ಸ್ನಾನ ಮುಗಿಸಿ ಸಡಿಲವಾಗಿ ಕೂದಲು ಕಟ್ಟಿಕೊಂಡಿದ್ದಳು. ಮುಖ ಮೈ ಬಿಸಿನೀರು –ಸೋಪಿನ ಸಂಸ್ಕಾರದಿಂದ ಮಿಂಚುತ್ತಿತ್ತು. ರವಿಕೆ ಇಲ್ಲದ ದುಂಡು ತೋಳು, ಬರಿದಾದ ಕತ್ತು ಸೊಗಸಾಗಿ ಕಾಣುತ್ತಿತ್ತು. ಅವಳು ಮೋಹಕವಾಗಿ ನಕ್ಕಳು. “ನಮ್ಮಲ್ಲಿ ಊಟ ತಡೆ-ತೊಕೋ ಕಾಫಿ” ಎಂದು ಕೈ ಚಾಚಿದಾಗ ತೆಳುವಾದ ಅವಳ ಸೀರೆಯ ಮರೆಯಲ್ಲಿ ಅಡಗಿದ್ದ ಶ್ರೀಮಂತ ಮೈಯನ್ನು ನೋಡುತ್ತ ರಘುರಾಮ ಹೆದರಿಕೆ  ಭೀತಿಯನ್ನೆಲ್ಲ ಕೊಡವಿಹಾಕಿ ಕೈ ಚಾಚಿದ. ಆ ಕ್ಷಣದಲ್ಲಿ ಅವನಿಗೆ ಕಾಡು ಕಾಡಲ್ಲ ಅನಿಸಿತು.

