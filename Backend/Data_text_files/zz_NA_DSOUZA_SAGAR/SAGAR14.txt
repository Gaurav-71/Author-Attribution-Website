 ಮುದ್ದು ಹುಡುಗಿ
ಮನೋಹರಿ ಹಾಗು ರಘುರಾಮರಿಗೆ ಹಿಂದಿನಂತಾಗಲು ಹದಿನೈದು ದಿನಗಳೇ ಬೇಕಾದವು. ರಘುರಾಮ ತಲೆ ತಪ್ಪಿಸಿಕೊಂಡು ತಿರುಗಾಡುವವನ ಹಾಗೆ ವರ್ತಿಸಿದ. ಊಟ ಕಾಫಿಗೆ ಬಂದರೂ ಮಾತಿಲ್ಲ. ಮನೋಹರಿಯನ್ನು ನೋಡುವ ಧೈರ್ಯವಿಲ್ಲ. ಬೆಂಕಿ ಹತ್ತಿದ ರಾತ್ರಿಯ ಆ ಅನುಭವವನ್ನು ಅವನು ಮರೆಯಲಾರ. ತನ್ನ ತೋಳುಗಳಲ್ಲಿ ಮನೋಹರಿ ಸುಖದಿಂದ ನರಳಿದ್ದು ಅವನ ಪಾಲಿಗೆ ರೋಮಾಂಚನವನ್ನುಂಟುಮಾಡಿದ ವಿಷಯ. ಹಾಗೆಯೇ ತಾನು ಅವಳ ದೇಹದ ಮೂಲೆ ಮೂಲೆಗಳಲ್ಲಿ ಸುಖ ತೃಪ್ತಿಯನ್ನು ಕಂಡದ್ದು ಕೂಡ. ಆದರೆ ಮಾರನೇ ದಿನ ಬೆಂಕಿ ಆರಿ ಅಲ್ಲಲ್ಲಿ ಸುಟ್ಪ ಬೂದಿ ಇದ್ದಿಲು ಬಿದ್ದುದು ಗಮನಕ್ಕೆ ಬಂದಾಗ ಮನಸ್ಸು ಹೀಗೆಲ್ಲ ವರ್ತಿಸಬಾರದಿತ್ತು ಎಂದು ದಲವು ಬಾರಿ ಅನ್ನಿಸಿತು. ಈ ವಿಚಾರದ ಸುಳಿಗೆ ಸಿಕ್ಕ ಮಹದೇವನ್ ಮುಖ ನೋಡಲು ಹೆದರಿದ. ಮನೋಹರಿಯನ್ನು ಮಾತನಾಡಿಸಲು ಅಂಜಿದ. ರಾತ್ರಿಯಾದಾಗ ಊಟ ಮುಗಿಸಿ ಬಂದು, ಬಲವಾಗಿ ಮುಸುಕು ಹಾಕಿಕೊಂಡು ಮಲಗತೊಡಗಿದ. ಹೊರಗೆ ಮತ್ತೆ ಬೆಂಕಿ ಕಾಣಿಸಿಕೊಳ್ಳಲಿಲ್ಲ. ಯಾವುದೇ ಗದ್ದಲ ಅವನ ನಿದ್ದೆಗೆ ಭಂಗ ತರಲಿಲ್ಲ. ಮನೋಹರಿಯದೂ ಇದೇ ಪರಿಸ್ಥಿತಿ. ತಂದೆ ವೆಂಕಟರಾಮನ್ ಯಾವಾಗಲೂ ಒಂದು ಮಾತನ್ನು ಹೇಳುತ್ತಿದ್ದ
“ನಾವು ಬಡವರಾದರೇನಂತೆ…ಮಾರ್ಯದೆಯಿಂದ ಬದುಕುತ್ತಿದ್ದೇವೆ.” ಈ ಕಾರಣದಿಂದಲೇ ಮನೋಹರಿ ವೇಲಾಯುಧನ ಪ್ರಕರಣ ಮುಕ್ತಾಯವಾಗುತ್ತಿರಲು ಅವನು ಕಂಪನಿಗೆ ರಜಹಾಕಿದ್ದ. ಹೆಂಡತಿಯನ್ನು ಕರೆದು ಮನೋಹರಿಯ ಕಿವಿಗೆ ಬೀಳುವ ಹಾಗೆ ಅವನು ಹೇಳಿದ್ದ.
“ಇವಳ ಮದುವೆ ಬಗ್ಗೆ ಯೋಚನೆ ಮಾಡದೇ ಇದ್ದದ್ದು ನಮ್ಮದೇ ತಪು, ಸರಿಯಾದ ವಯಸ್ಸಿಗೆ ಮದುವೆ ಮಾಡಿದ್ರೆ ಇವೆಲ್ಲ ರಗಳೆಗಳು ತಲೆ ಎತ್ತೋದಿಲ್ಲ. ನಾನು ಊರಿನ ಕಡೆ ಹೋಗಿ ಬರ್ತೀನಿ…ಇವಳಿಗೆ ಬೇಗ ಒಂದು ಮದುವೆ ಮಾಡಿಬಿಡೋಣ.” ಅಂತೆಯೇ ತರಾತುರಿಯಲ್ಲಿ ಆತ ಮಗಳ ಮದುವೆ ಮಾಡಿದ್ದ. ಅವನು ಹೇಳುತ್ತಿದ್ದ ಹಾಗೆ ಮಗಳು ಈವರೆಗೆ ಮರ್ಯಾದೆಯಿಂದಲೇ ಇದ್ದಳು. ಹಾದಿ ತಪ್ಪುವುದೇ ಆಗಿದ್ದರೆ ಅದು ಯಾವತ್ತೋ ಸಾಧ್ಯವಿತ್ತು. ಕಾನುಮರಡಿಯ ಫಾರೆಸ್ಟ ಲಾಡ್ಜಿನಲ್ಲಿ ಅದಕ್ಕೆ ಅವಕಾಶಗಳು ಇದ್ದವು. ಆದರೆ ಮನೋಹರಿ ದುಡುಕಲಿಲ್ಲ. ಎಡವಿ ಬೀಳಲಿಲ್ಲ. ಈ ರಾತ್ರಿ ಕಾಡಿಗೆ ಆ ಪ್ರಮಾಣದಲ್ಲಿ ಬೆಂಕಿ ಹತ್ತಿಕೊಂಡು ಹುಚ್ಚು ಹಿಡಿಸದೇ ಇದ್ದಿದ್ದರೆ, ಈ ಬೆಂಕಿ ನಾಲಿಗೆಗಳ  ನಡುವೆ ಗಟ್ಟಿಯಾಗಿ ನಿಂತ ರಘುರಾಮ ಕಣ್ಣಿಗೆ ಬೀಳದ ಇದ್ದಿದ್ದರೆ, ಹಿಂದೆ ಎಷ್ಟೋ, ಬಾರಿ  ಆದ ಹಾಗೆ ಅವಳು ತುಟಿ ಕಚ್ಚಿಕೊಂಡು, ದಾಹ ನುಂಗಿಕೊಂಡು, ಹಾಸಿಗೆಗೆ ಮೈಯೊತ್ತಿ ಹಿಡಿದು ನಿಟ್ಪುಸಿರು ಬಿಡುತ್ತ, ನರಳುತ್ತ ನಿದ್ದೆ ಹೋಗುತ್ತಿದ್ದಳು. ಆದರೆ ಅಂದು… ದೂರದ ಬೆಂಕಿಯ ಬೆಳಕು ರಘುರಾಮನ ಬರಿದಾದ ಎದೆ ತೋಳುಗಳ ಮೇಲೆ ಕುಣಿದಾಗ, ರಘುರಾಮನೇ ಸ್ವಯಂ ಬೆಂಕಿಯಾಗಿ ಉರಿಯುತ್ತ ನಿಂತಾಗ, ಅವನ ಕಣ್ಣುಗಳಲ್ಲಿ ಮೈಯಲ್ಲಿ ಕಾವು ಹೆಡೆಯಾಡುತ್ತಿದ್ದಾಗ… ಏನೊ. ನಡೆದುಹೋಯಿತು.
ಬಿರು ಬೇಸಿಗೆಯ ನಡುವೆ, ಬಾಯಾರಿ ಹಪದಪಿಸುತ್ತಿದ್ದಾಗ ರಘುರಾಮ ಸುಖದ ಚಿಲುಮೆ ಉಕ್ಕಿಸಿದ. ತಾನೂ ಕುಡಿದ, ತನಗೂ ಕುಡಿಸಿದ, ಸಂದಿಗೊಂದಿಗಳಲ್ಲಿ ಎಲ್ಲ ನೀತಿ ಧರ್ಮದ ಕಟ್ಟೆ ಒಡೆದುಕೊಂಡು ಚಿಮ್ಮಿ ಬಂದ ನೀರಿನ ಬರತೆ ಅಡಗಿ, ಅದೊಂದು ಬಗೆಯ ನಿರಾಳತೆ ಮೈಗೆ ಮನಸ್ಸಿಗೆ ಕವಿದಾಗ ಮಾಡಿದ್ದು ತಪ್ಪು ಎನಿಸಿತು. ಈಗಲೂ ಎನಿಸುತ್ತಿದೆ… ರಘುರಾಮ ಬಾವಿಕಟ್ಪೆಯ ಬಳಿ ಸ್ನಾನ ಮಾಡುತ್ತಿಲ್ಲ. ಕೊಡಪಾನ ಜಗ್ಗಲು ಹಗ್ಗಕ್ಕೆ ಕೈ ಹಾಕುತ್ತಿಲ್ಲ. ಹರಟೆಗೆ ಬಂದು ನಿಲ್ಲುತ್ತಿಲ್ಲ. ತನಗೂ ಮಂಕು ಕವಿದಿದೆ. ಒಂದು ಬಗೆಯ ಮಂಕು, ಮೂರು ನಾಲ್ಕು ಬಾರಿ ಮಹದೇವನ್ ಕೇಳಿದ.
“ಮನು ಏನಾಗಿದೆ ನಿನಗೆ?” ಏನು ಹೇಳುವುದು?
“ಏನೂ ಇಲ್ಲ ಏನೂ ಇಲ್ಲ.”
“ಮತ್ತೆ ಹೀಗೆ ಯಾಕೆ ಇದೀಯ ?”
“ಏನಿಲ್ಲ… ಏನೋ ಮೈಕೈ ನೋವು.” ಹೆಂಡತಿಯ ಬಗ್ಗೆ ಅಷ್ಟಾಗಿ ನಿಗಾ ವಹಿಸದ ಮಹದೇವನಿಗೆ ಈ ಉತ್ತರವೆ ಸಾಕಾಯಿತು. ಅವನು ತನ್ನ ಪಾಡಿಗೆ ಉಳಿದ. ಈ ನಡುವೆ ಬಂಗಲೆಗೆ ಅದಾರೋ ಅಧಿಕಾರಿಗಳು ಬಂದದ್ದರಿಂದ ಒಂದು ದಿನವೆಲ್ಲ ಅವನಿಗೆ ಕೈ ತುಂಬ ಕೆಲಸವಾಯಿತು. ಮನೋಹರಿ ಅವನಿಗೆ ನೆರವಾದಳು. ಚಿಲ್ಲರೆ ಸಾಮಾನು ತರಲು ಮಹದೇವನ್ ಮರಡಿಹಳ್ಳಿಗೆ ಹೋಗಿದ್ದ. ಅಲ್ಲಿಗೆ ಹೋದರೆ ಅವನು ಬರುವುದು ತುಂಬಾ ತಡ ಮಾಡಿಯೆ. ಅಲ್ಲಿ ಹರಟೆ ಹೊಡೆದು, ಭಟ್ಟನ ಹೋಟೆಲಿನಲ್ಲಿ ಮೂರು ನಾಲ್ಕು ಬಾರಿ ಅರ್ಧ ಕಾಫಿ ಕುಡಿದು ಅವನು ಬರುವುದು ಎರಡು ಮೂರು ಗಂಟೆ ಮಾಡಿಕೊಂಡೆ. ಮನೋಹರಿಗೂ ಬೇರೆ ಕೆಲಸವಿರಲಿಲ್ಲ. ಮರಡಿಹಳ್ಳಿ ಹುಚ್ಚನ ಹೆಂಡತಿ ಈರಿ ಅಷ್ಟು ಹೊತ್ತು ಮಾತನಾಡುತ್ತ ಕುಳಿತವಳು ಅದೇ ಎದ್ದು ಹೋಗಿದ್ದಳು. ಮನೋಹರಿ ಬಾಗಿಲು ಸರಿಸಿ ಒಳ ಹೋಗಿ ಮಂಚದ ಮೇಲೆ ಮೈ ಚೆಲ್ಲಿದಾಗ ಹೊರಗೆ ಹೆಜ್ಜೆಯ ಸಪ್ಪಳವಾಯಿತು. ರಘುರಾಮ ಬಂದನೇ ಎಂದು ಎದೆ ಬಡಿದುಕೊಂಡಿತು. ಮತ್ತೆ ಅವನು ಕಾಡತೊಡಗಿದ್ದ ಹಿತಕರವಾಗಿ. ಆದರೆ ಬಂದವನು ಪೋಸ್ಟ್‍ಮ್ಯಾನ್. ಹೊರ ಬಂದ ಮನೋಹರಿಯ ಕೈಗೆ ‘ರಘುರಾಮ ಫಾರೆಸ್ಟ್ ಗಾರ್ಡ್’ ಎಂದು ವಿಳಾಸ ಓದಿ ಒಂದು ಕಾರ್ಡ್ ಕೊಟ್ಪು ಮರಡಿಹಳ್ಳಿಗೆ ಹೊರಟು ಹೋದ. ಕಾರ್ಡ್ ಹಿಡಿದು ಮನೋಹರಿ ಮತ್ತೆ ಒಳಹೋದಳು.
ಮನೆಯ ಕಾಗದವಾಗಿದ್ದರೆ ಪೋಸ್ಟ್‍ಮ್ಯಾನ್ ಓದಿ ಹೇಳಿಹೋಗುತ್ತಿದ್ದ. ಇದು ರಘುರಾಮನಿಗೆ ಬಂದ ಪತ್ರ. ಓದಿಸಿ ಕೇಳುವ ಅವಶ್ಯಕತೆ ಇಲ್ಲ. ಮನೆಯಿಂದ ಕಾಗದ ಬರದ ತುಂಬಾ ದಿನಗಳಾದವು. ತಮ್ಮಂದಿರು ಚೆನ್ನಾಗಿ ಓದುತ್ತಿದ್ದಾರೆಂದು ಅಪ್ಪ ಬರೆದ ನೆನಪು. ತಂಗಿಯರಿಗೆ ಒಳ್ಳೆಯ ಕಡೆ ನೆಂಟಸ್ತಿಕೆ ಸಿಗುತ್ತಿಲ್ಲವಂತೆ. ನಿನ್ನ ಗಂಡನ ಕಡೆ ಬಳಗದವರು ತುಂಬಾ ಜನ ಇದ್ದಾರೆ. ಹೇಳಿ ನೋಡು ಎಂದು ಬರೆದಿದ್ದರು. ಆದರೆ ಈ ಮನುಷ್ಯನ ಹತ್ತಿರ ಮಾತನಾಡುವುದೇ ಬೇಸರದ ವಿಷಯ. ಮಹದೇವನ್ ಒಳ್ಳೆಯವನೇ. ಆದರೆ ತನಗೆ ಮಾತ್ರ ಅವನ ನೆರಳು ಕಂಡರೂ ಆಗುವುದಿಲ್ಲ. ಒಂದೊಂದು ಬಾರಿ ಅವನ ಮೇಲೆ ಅತಿಯಾದ ಸಿಟ್ಟು ಬರುವುದೂ ಉಂಟು. ಇದೇಕೆ ಹೀಗೆ ಎಂದು ವಿಚಾರ ಮಾಡುತ್ತೇನೆ. ಆದರೆ ಉತ್ತರ ದೊರಕುವುದಿಲ್ಲ. ಈ ಬಾರಿ ಮತ್ತೆ ಹೊರಗೆ ಸಪ್ಪಳವಾಯಿತು. ಬಂದವನು ರಘುರಾಮನೇ. ಬಾಗಿಲು ತೆರೆದು, ಬಟ್ಟೆ ಬದಲಾಯಿಸಿ, ಕೈಕಾಲು ಮುಖ ತೊಳೆದು ಆತ ಒಳಗೆ ಇಣುಕಿ ನೋಡಿದ.
“ನಿನಗೊಂದು ಕಾಗದ ಇದೆ” ಎಂದು ಕಾಗದ ಕೊಟ್ಟಳು. ಮಂಚದ ಮೇಲೆ ಕುಳಿತು ಕಾಗದ ಓದಿದ.
“ಊರಿಂದ ಬಂದ ಕಾಗದವೇನು.?”
“ಹೌದು…”
“ಏನಂತೆ…”
“ನಾನು ಊರಿಗೆ ಬಂದಿಲ್ಲಂತ ಅಮ್ಮ ತುಂಬಾ ಬೇಜಾರುಮಾಡಿಕೊಂಡಿದಾಳಂತೆ…”
“ಐದಾರು ತಿಂಗಳಾಯಿತು ಅಪ್ಪ?”
“ಹೌದು ಕೆಲಸಕ್ಕೆ ಸೇರಿಕೊಂಡ ಮೇಲೆ ಹೋಗಲಿಲ್ಲ.”
“ಛೆ ಹೋಗಬೇಕಿತ್ತು. ಏನು ಊರು ಅಂದ್ರೆ ಬೇಸರವ?” ಎಲೆ ಹಾಕಿದಳು. ಈತ ಊಟಕ್ಕೆ ಕುಳಿತ. ಉಪ್ಪು, ಉಪ್ಪಿನಕಾಯಿ ಬಡಿಸಿ ಅನ್ನದ ತಪ್ಪಲೆ ತಂದಳು. ಹದಿನೈದು ದಿನಗಳ ಬೇಗುದಿ, ಆತಂಕ ಮಾಯವಾಗಿತ್ತು. ಮತ್ತೆ ಆ ಹಿಂದಿನ ಸ್ನೇಹ ಸಲಿಗೆ ಚಿಗುರಿಕೊಂಡಿತ್ತು. ಹೀಗಾಗಿ ಈ ಸ್ನೇಹ ಸಲಿಗೆ ಬೇರೊಂದು ಭಾವನೆಗೆ ದಾರಿ ಮಾಡಿಕೊಟ್ಟಂತೆ ಮನೋಹರಿಯ ದೇಹ ಸಣ್ಣಗೆ ಕಂಪಿಸತೊಡಗಿತು. ಉಸಿರು ನಿಧಾನವಾಗಿ, ಎದೆ ಭಾರವಾಗಿ ಏನೋ ನೋವು ಬಾಯಾರಿಕೆ. ಈ ಅವಸ್ಥೆಯಲ್ಲಿಯೇ ಅನ್ನ ಸಾರನ್ನು ಬಡಿಸಿದಳು. ಆತ ಊಟಕ್ಕೆ ತೊಡಗಲು…
“ಊರಿಗೆ ಹೋಗಿ ಬಾ…ನಿನ್ನ ತಾಯಿಗೆ ಸಂತೋಷವಾಗುತ್ತೆ…” ಎಂದಳು.
“ಇಲ್ಲಿ ಪ್ಲ್ಯಾಂಟೇಷನ್ ನೋಡಿಕೊಳ್ಳಲಿಕ್ಕೆ ಯಾರೂ ಇಲ್ವಲ್ಲ…”
“ಯಾರೂ ಬೇಡ, ನೀನು ಹೋಗಿ ಬಾ…ಇಲ್ಲ ಗೋವಿಂದ ಬಂದರೂ ಬರಬಹುದು.” ಗಟ್ಟಿ ಮೊಸರು ಬಡಿಸುವಾಗ ಅವಳ ಕೈ ನಡುಗಿತು. ಊಟ ಮುಗಿಸಿದವನೇ ರಘುರಾಮ ಹೊರಟ.
ಆಗ ಮಾತ್ರ ಮನೋಹರಿ ಪೇಚಾಡಿಕೊಂಡಳು. ರಘುರಾಮ ಬಾಗಿಲು ಹಾಕಿದ ಸದ್ದು ಕೇಳಿ ಕಿಟಕಿಯ ಬಳಿ ಬಂದು ನೋಡಿದಳು. ಮರಡಿಹಳ್ಳಿಯ ಕಾಲು ದಾರಿ ಹಿಡಿದು ರಘುರಾಮ ಓಡುತ್ತಿದ್ದ. ಬಿದಿರು ಮೆಳೆಗಳ ನಡುವೆ ಅವನು ಮರೆಯಾಗುವ ತನಕ ನೋಡುತ್ತಿದ್ದು ಅಡಿಗೆ ಮನೆಗೆ ಬಂದಳು. ಅವನು ಹಾಗೆ ಅವಸರದಲ್ಲಿ, ಯಾರಿಂದಲೋ ತಪ್ಪಿಸಿಕೊಂಡು ಓಡುವಾ ಹಾಗೆ ಹೋಗುವ ಅವಶ್ಯಕತೆ ಏನಿತ್ತು? ಊಟಕ್ಕೆ ಕುಳಿತವಳು ಎದ್ದಳು. ಗಂಡ ಬರಲೆಂದು ಎಲ್ಲ ಮುಚ್ಚಿಟ್ಟು ಮಂಚದ ಮೇಲೆ ಉರುಳಿಕೊಂಡಳು. ಹೊರಗೆ ಬಿಸಿಲು ಗಾಳಿ ಕೂಡ ಇರಲಿಲ್ಲ. ಒಳಗೂ ಇಂಥದ್ದೇ ಪರಿಸ್ಥಿತಿ. ಕಣ್ಣು ಮುಚ್ಚಿ ‘ಅಮ್ಮಾ’ ಎಂದಳು.
ಆರು ತಿಂಗಳಲ್ಲಿ ಮನೆಯ ಸ್ಥಿತಿ ತಕ್ಕಮಟ್ಪಗೆ ಸುಧಾರಿಸಿತ್ತು. ತಮ್ಮಂದಿರು ಚೆನ್ನಾಗಿಯೇ ದುಡಿದು ತಂದು ಹಾಕುತ್ತಿದ್ದರು. ರುಕ್ಮಿಣಿ ಪ್ಲೈವುಡ್ ಕಾರ್ಖಾನೆಯ ಹತ್ತಿರದ ಬಾಲವಾಡಿಯ ಶಿಕ್ಷಕಿಯಾಗಿದ್ದಳು. ಇವನೂ ನೂರು, ನೂರೈವತ್ತು ಕಳುಹಿಸುತ್ತಿದ್ದ. ತಮ್ಮಂದಿರು, ತಂಗಿಯರು ಶಾಲೆಗೆ ಹೋಗುತ್ತಿದ್ದರು.
“ಯಾಕೆ ಕಾಗದ ಬರೀಲಿಲ್ಲ? ನಾವು ಏನೂಂತ ತಿಳೀಬೇಕು…ನೀನು ಹೋದವನು ಬರಲೂ ಇಲ್ಲ…ಕಾಗದ ಬರೆದು ಚೆನ್ನಾಗಿದೀನಿ ಅಂತ ತಿಳಿಸಲೂ ಇಲ್ಲ…” ಎಂದು ಕಣ್ಣಲ್ಲಿ ದನಿ ಉದುರಿಸಿದಳು. ರಘುರಾಮನಿಗೆ ತುಂಬಾ ಕೆಡುಕೆನಿಸಿತು.
“ಅವರು ಒಂದು ರೀತೀಲಿ ಈ ಮನೇನ ದೂರ ಇಟ್ಟಿದ್ರು…ಹಿರೇ ಮಗನಾಗಿ ನೀನು , ತಂಗಿ ತಮ್ಮಂದಿರನ್ನ ನೋಡಿಕೊಳ್ಳೋದರ ಬದಲು ನೀನೂ ಹಾಗೇ ಮಾಡ್ತಿದೀಯ.” ತುಂಬಾ ಸಂಕಟವೆನಿಸಿತು ಈತನಿಗೆ.
“ಇಲ್ಲಮ್ಮಾ…ಈ ವಾರ ಹೋಗೋಣ, ಮುಂದಿನ ವಾರ ಹೋಗೋಣ ಅಂತ ಇದ್ದು ಬಿಟ್ಪೆ,…ಹೊಸದಾಗಿ ಸೇರಿದ್ದರಿಂದ ಹಾಗೆಲ್ಲ ಬರೋದಕ್ಕೆ ಆಗೋಲ್ಲ ನೋಡು.” ರಘುರಾಮ ಏನೋ ಸಮಾಧಾನ ಹೇಳಿದ. ಮೂರು ದಿನಗಳು ಬಹಳ ಬೇಗನೆ ಸರಿದು ಹೋದವು. ಹೊರಡುವ ದಿನ ಅವನ ತಾಯಿ-
“ನೀನು ತೀರ್ಥಹಳ್ಳಿಗೆ ಹೋಗಿ ಮುಂದೆ ಹೋಗಬೇಕ?” ಎಂದು ಕೇಳಿದಳು.
“ಹೌದು ಯಾಕೆ?”
“ತೀರ್ಥಹಳ್ಳಿಲಿ ಆನಂದರಾಯರು ಅಂತಿದಾರೆ…ದೇವಸ್ಥಾನದ ಹತ್ರಾನೆ ಅವರು ಅಂಗಡಿ ಇಟ್ಟಿದಾರಂತೆ…ಅಲ್ಲಿಗೆ ಹೋದರೆ ಅವರನ್ನ ಮಾತನಾಡಿಸು.”
“ಯಾರು ಅವರು? ಸಂಬಂಧಾನ.”
“ನನಗೆ ದೂರದ ನೆಂಟರು…ಒಳ್ಳೆ ಜನ…ಮೊನ್ನೆ ಇಲ್ಲಿಗೆ ಬಂದವರು ಹುದುಕಿಕೊಂಡು ಬಂದು ಮಾತಾಡಿಸಿ ಹೋದರು…ನಾನು ಹೇಳ್ದೆ…ಆದರೆ ನೀನಿರೋ ಜಾಗ ಇತ್ಯಾದಿ ಯಾರಿಗೆ ಗೊತ್ತು…”
“ಆಯ್ತು ಅವರನ್ನ ನೋಡ್ತೀನಿ…” ಎಂದ ರಘುರಾಮ. ಊರಲ್ಲಿ ತಿರುಗಾಡಿ, ಹಳೆಯ ಸ್ನೇಹಿತರನ್ನು ಮಾತನಾಡಿಸಿ ಅವನು ಕಾನುಮರಡಿಗೆ ಹಿಂತಿರುಗಿ ಹೊರಟ. ತೀರ್ಥಹಳ್ಳಿ ಬಂದಾಗ ಅಮ್ಮ ಹೇಳಿದ್ದು ನನಪಾಯಿತು. ಹೇಗೂ ಬೇರೆ ಬಸ್ಸು ಹಿಡಿದು ಮುಂದೆ ಪ್ರಯಾಣ ಮಾಡಬೇಕು. ಆ ಬಸ್ಸು, ಬರಲು ಕೂಡ ಒಂದೋ ಒಂದುವರೆ ಗಂಟೆಯೋ ಕಾಯಬೇಕಂತೆ. ಆನಂದರಾಯರನ್ನು ಏಕೆ ಮಾತನಾಡಿಸಿಕೊಂಡು ಬರಬಾರದೆಂದು ದೇವಸ್ಥಾನದ ದಾರಿ ಕೇಳಿಕೊಂಡು ಹೊರಟ. ಸಣ್ಣ ದೊಡ್ಡ ಹಲವು ದೇವಸ್ಥಾನಗಳು, ಮುಂದೆ ಅಗಲವಾದ ರಥಬೀದಿ. ಬೀದಿಯ ಎರಡೂ ಕಡೆ ಮನೆಗಳು, ಒಂದೆರಡು ಅಂಗಡಿಗಳು, ಒಂದು ಅಂಗಡಿಯ ಜಗಲಿಯ ಮೇಲೆ ಕಾಲಿಟ್ಟು ಕೇಳಿದ-
“ಇಲ್ಲಿ ಆನಂದರಾಯರ ಅಂಗಡಿ ಯಾವುದು?” ಒಂದು ಮೇಜು, ಅದರಮೇಲೆ ತಕ್ಕಡಿ ಇತ್ಯಾದಿ ಇಟ್ಪುಕೊಂಡು ಕುಳಿತ ವ್ಯಕ್ತಿ ಕುತೂಹಲದಿಂದ ಇವನ ಮುಖ ದಿಟ್ಟಿಸಿ…
“ಇದೇ ಅಂಗಡಿ…ನಾನೇ ಆನಂದರಾಯ” ಎಂದಾಗ ರಘುರಾಮ ಪೆಚ್ಚಾದ. “ನಾನು…ನಾನು.” ಎಂದು ತೊದಲಿದ.
“ನಾನು…ತಾಳಗುಪ್ಪದವ…ಸೀತಾರಾಮಯ್ಯನವರ ಮಗ…” ಎಂದ.
“ಓಹೋಹೋ ಬಾರಯ್ಯ…ಬಾ” ಎಂದು ಅವರು ಇವನ ಹೆಗಲ ಮೇಲೆ ಕೈ ಹಾಕಿ ಅಂಡಿಯೊಳಗೇನೆ ಇದ್ದ ಬಾಗಿಲ ಮೂಲಕ ಮನೆಯೊಳಗೆ ಕರೆದೊಯ್ಯತ್ತ ಕೂಗಿ ಹೇಳಿದರು-
“ಏಯ್ ಪಾರ್ವತಿ…ಯಾರು ಬಂದಿದ್ದಾರೆ ನೋಡು” ಪಾರ್ವತಮ್ಮ ಗಂಡನ ಸಂಭ್ರಮದ ದನಿ ಕೇಳಿ ಹೊರಗೆ ಬಂದವಳು, ಬಂದವರು ಯಾರು ಎಂದು ತಿಳಿಯದೆ ನೋಡುತ್ತ ನಿಂತಾಗ ಆನಂದರಾಯರು-
“ಯಾರು ಗೊತ್ತಾಗಲಿಲ್ತೇನೆ?  ನಮ್ಮ ನಾಗವೇಣಿ ಮಗ ಅಲ್ವೇನೆ…”
“ಹೋ ಅದೇ ಹೋಲಿಕೆ ಅಲ್ವ…ಬಾರಪ್ಪ…ಕೂತ್ಕೋಬಾ…ನಿನ್ನಮ್ಮ ಚೆನ್ನಾಗಿದಾಳ… ಈಗ ಇಲ್ಲೇ ಎಲ್ಲೋ ಇದೀಯಂತೆ…ಊರಿಗೆ ದೋಗಿದ್ಯ.”
“ಮೊದಲು ಅವನು ಕುತ್ಕೋಳ್ಳಿ ತಡಿ” ಎಂದರು ಆನಂದರಾಯರು. ಅಷ್ಟು ಹೊತ್ತಿಗೆ ಆನಂದರಾಯರ ಮಗ ರಾಮಕೃಷ್ಣ ಮಗಳು ಯಶೋಧ ಬಂದು ರಘುರಾಮನನ್ನು ನೋಡುತ್ತ ನಿಂತಿದ್ದರು.
“ರಾಮಕೃಷ್ಣ ಸ್ವಲ್ಪ ಅಂಗಡಿ ನೋಡ್ಕೋ” ಎಂದರು ಆನಂದರಾಯರು. ರಘುರಾಮ ಕುಳಿತ. ಬಾಗಿಲ ಮರೆಯಲ್ಲಿ ನಿಂತು ತಲೆ ಮಾತ್ರ ಹೊರ ಹಾಕಿ    ನೋಡುತ್ತಿದ್ದ ಹುಡುಗಿ ಆಕರ್ಷಕವಾಗಿ ಕಂಡಳು. ರಘುರಾಮ ಕಿಸೆಯಿಂದ ಕರವಸ್ತ್ರ ತೆಗೆದು ಮುಖ ಒರೆಸಿಕೊಂಡ.
“ಇಲಿ ಎಲ್ಲಿ ಕಲಸ?” ಆನಂದರಾಯರು ಹೊಸದಾಗಿ ಆರಂಭಿಸಿದರು.
“ಕಾನುಮರಡೀಲಿ…ಫಾರೆಸ್ಪ ಗಾರ್ಡ್”
“ಹೌದೇ…ಚಿಕ್ಕವಯಸ್ಸು ನಾಳೆ ಬಡ್ತಿ ಸಿಗಬಹುದು. ರೇಂಜರ್ರು ಆಗಬದುದು…ಒಬ್ನೇ ಇದೀಯ.”
“ಹೌದು ಅಲ್ಲೀ ಒಂದು ಫಾರೆಸ್ಟ್ ಲಾಡ್ಜಿದೆ…ಮೇಟಿ ಮನೇಲಿ ಊಟ.”
“ನಾಗವೇಣಿ ನನಗೆ ಹತ್ತಿರದ ಸಂಬಂಧ… ಅವಳ ಮದುವೇನಲ್ಲಿ ನಾನು ತುಂಬಾ ಓಡಾಡಿದ್ದೆ…ನಂತರ ಅವಳನ್ನ ನೋಡೋ ಅವಕಾಶ ಸಿಕ್ಕಿರಲಿಲ್ಲ…ಸುದ್ದಿ ಮಾತ್ರ ತಿಳೀತಿತ್ತು…ಕೆಟ್ಟ ಸಹವಾಸವೋ ಏನೋ ನಿನ್ನ ತಂದೆ ಜೀವನ ಹಾಳುಮಾಡಿಕೊಂಡ… ಇರಲಿ ನೀವಾದ್ರು ಒಳ್ಳೇ ಸ್ಥಿತಿಗೆ ಬನ್ನಿ…” ಹೇಳಬೇಕಾದದ್ದು ಬದಳಷ್ಟು ಇದ್ದರೂ ಈ ಸಂದರ್ಭದಲ್ಲಿ ಅದು ಬೇಡವೆನಿಸಿಯೋ  ಏನೋ ಇಷ್ಟನ್ನೇ ಹೇಳಿ ಆನಂದರಾಯರು ಒಳಬಾಗಿ ಅತ್ತ ತಿರುಗಿ
“ಯಶೋಧಾ…ಏನಾದ್ರು ಕಾಫಿ ಗೀಫಿ ಸಿಗುತ್ತೋ ನೋಡು” ಎಂದರು. ಶೋಧ ಒಂದು ಕ್ಷಣ ಮಾಯವಾಗಿ ಹೋಳು ಮಾಡಿದ ಪಪ್ಪಾಯಿ ಹಣ್ಣಿನ ತಟ್ಟೆ ಹಿಡಿದು ಬಂದಳು. ಅದನ್ನು ಒಂದು ಸ್ಪೂಲಿನ ಮೇಲಿರಿಸಿ, ಸ್ಟೂಲನ್ನು ತಂದೆಗೂ ರಘುರಾಮನಿಗೂ ನಡುವೆ ಇರಿಸುತ್ತಿದ್ದಾಗ ಆನಂದರಾಯರು-
“ಇವಳು ನನ್ನ ಮಗಳು ಯಶೋಧ…ಹೊರಗೆ ಇರೋನು ಮಗ ರಾಮಕೃಷ್ಣ. ಬ್ಯಾಂಕಿನಲ್ಲಿ ಕೆಲಸದ ಮೇಲಿದ್ದಾನೆ” ಎಂದರು. ರಘುರಾಮ ನಕ್ಕ. ಮತ್ತೊಮ್ಮೆ ಹುಡುಗಿಯನ್ನು ನೋಡಿದ. ಎಷ್ಟೊಂದು ಮುದ್ದಾಗಿದ್ದಾಳೆ ಅನಿಸಿತು. ಹಾಗೆಯ ಪಪ್ಪಾಯಿ ಹಣ್ಣಿಗೆ ಕೈ ಹಾಕಿದ. ಕಾಫಿಯೂ ಬಂದಿತು. ಪಾರ್ವತಮ್ಮ ಬಾಗಿಲಲ್ಲಿ ಬಂದು ನಿಂತು ಮನೆಯ ಬಗ್ಗೆ ತಮ್ಮಂದಿರ ಬಗ್ಗೆ ತಂಗಿಯರ ಬಗ್ಗೆ ಕೇಳಿದಳು. ಗಡಿಯಾರ ನೋಡಿಕೊಂಡು ರಘುರಾಮ ಎದ್ದ.
“ನಾನು ಬರ್ತೀನಿ…ಐದು ಗಂಟೆಗೆ ಬಸ್ಸಿದೆ.”
“ನಾಳೆ ಬೆಳಿಗ್ಗೆ ಹೋದರಾಯಿತಲ್ಲ.”
“ಇಲ್ಲ… ಅಲ್ಲಿ ಯಾರೂ ಇಲ್ಲ…”
“ಆವಾಗಾವಾಗ ಇಲ್ಲಿಗೆ ಬರುತಿರತೀಯ ?”
“ಹೌದು. ಸಂಬಳಕ್ಕಂತೂ ಬರಬೇಕಲ್ಲ…”
“ಬಂದಾಗ ಇಲ್ಲಿಗೂ ಬಂದುಹೋಗು…ನಾಚಿಕಿ ಮುಜುಗರ ಬೇಡ.”
“ಆಯ್ತು.” ರಘುರಾಮ ಪಾರ್ವತಮ್ಮನಿಗೆ ಕೈ ಮುಗಿದ. ಆನಂದರಾಯರಿಗೂ ಕೈ ಮುಗಿದ. ಯಶೋಧಗೆ ಹೋಗಿ ಬರತ್ತೇನೆ ಎಂದ. ಅಂಗಡಿಗೆ ಬಂದು ರಾಮಕೃಷ್ಣನಿಗೂ ಹೇಳಿ ಅಂಗಡಿಯಿಂದ ಹೊರಬಿದ್ದ. ಅಷ್ಟು ದೂರ ಬಂದು ತಿರುಗಿ ನೋಡಿದಾಗ ಅಂಗಡಿ ಜಗಲಿಯ ಮೇಲ ಯಶೋಧ ಮಾತ್ರ ನಿಂತು ತನ್ನನ್ನು ನೋಡುತ್ತಿದ್ದಳು. ರಾಮಕೃಷ್ಣ ಯಾರಿಗೋ ಸಾಮಾನು ಅಳೆದುಕೊಡುತ್ತಿದ್ದ. ಸ್ಟ್ಯಾಂಡಿಗೆ ಬಂದಾಗ ಬಸ್ಸು ಹೊರಡುವ ಸಿದ್ಧತೆಯಲ್ಲಿತ್ತು. ಓಡಿಹೋಗಿ ಹತ್ತಿಕೊಂಡ. ಬೋರ್ಡುಗಲ್ಲಿನ ಬಳಿ ಇವನನ್ನು ಇಳಿಸಿ ಬಸ್ಸು ಹೊರಟು ಹೋಯಿತು. ಸಂಜೆಗತ್ತಲು ಕವಿಯುತ್ತಿತ್ತು. ಆಕಾಶ ಇನ್ನೂ ಕೆಂಪಗೆ ಇದ್ದುದರಿಂದ ಕಾಡಿನ ರಸ್ತೆ ಅಸ್ಪಷ್ಪವಾಗಿ ಕಾಣುತ್ತಿತ್ತು. ಪೂರ್ತಿ ಕತ್ತಲಾಗುವುದರೊಳಗೆ ಮನೆ ಸೇರಬೇಕೆಂದು ವೇಗವಾಗಿ ಹೆಜ್ಜೆ ಹಾಕತೊಡಗಿದ. ಮೂರು ದಿನಗಳನ್ನು ಊರಿನಲ್ಲಿ ಕಳೆದದ್ದು ಏನೋ ಹೊಸ ಉತ್ಸಾಹ ಮೂಡಲು ಕಾರಣವಾಗಿತ್ತು. ಈಗ ಮತ್ತೆ ದಟ್ಪ ಕಾಡಿನ ನಡುವಣ ಮಣ್ಣಿನ ರಸ್ತೆಯನ್ನು ತುಳಿಯುತ್ತ ನಡೆವ ಸಂದರ್ಭ ಬಂದುದ್ದರಿಂದ ಒಂದು ಬಗೆಯ ಬೇಸರ ಬಂದು ಬಡಿದುಕೊಂಡಿತ್ತು. ಇಂದಿನಿಂದ ಮತ್ತೆ ಬಂದಿವಾಸ. ಮಹದೇವನ್ ಮನೆ ಊಟ, ಎದುರು ಸುಳಿದಾದುವ ಮನೋಹರಿ, ಪ್ಲ್ಯಾಂಟೇಷನ್. ಒಂದೇ ಬಗೆಯ ನೀರಸ ಬದುಕು. ಏನೇನೂ ವೈಶಿಷ್ಟ್ಯವಿಲ್ಲದ, ನಾವಿನ್ಯತೆ ಇಲ್ಲದ ಜೀವನ. ಆದರೆ ಮನೋಹರಿ ಎದುರು ಸುಳಿದಾಗ ಸಂತೋಷವಾಗುತ್ತದೆ. ಹುರುಪು ಬರುತ್ತದೆ. ಆನಂದರಾಯರ ಮಗಳು ಯಶೋಧ ಈ ಮನೋಹರಿಗಿಂತ ಚಿಕ್ಕವಳು. ಇಬ್ಬರಲ್ಲಿ ಎಷ್ಪೊಂದು ವ್ಯತ್ಯಾಸ. ಯಶೋಧೆಯನ್ನು ನೋಡಿದರೆ ಮನಸ್ಸಿಗೆ ಆನಂದವಾಗುತ್ತದೆ. ಅವಳ ಮುಗ್ಧ ನೋಟ, ಮುದ್ದಾದ ಮುಖ ಮನಸ್ಸಿನಲ್ಲಿ ಮೂಡಿಸುವ ಭಾವನೆಗಳೇ ಬೇರೆ. ಇನ್ನು ಈ ಮನೋಹರಿ… ಆ ದಿನವನ್ನು ಆತ ಮರೆಯಲಾರ. ತೆರೆದ ಕಿಟಕಿಯೊಳಗಿನಿಂದ ನೋಡಿದ ದೃಶ್ಯ. ನಂತರದ ಘಟನೆ. ರಸ್ತೆ ಪಕ್ಕದ ಪೊದೆಯಲ್ಲಿ ಏನೋ ಸರಿದು ಧಡಧಡನೆ ಓಡಿಹೋದಂತಾಗಿ ನಿಂತ. ಮೊಲವೋ, ಜಿಂಕೆಯೋ, ನರಿಯೋ ಯಾವುದೊ ಒಂದು ಪ್ರಾಣಿ. ಹುಲಿ, ಚಿರತೆ ಇಲ್ಲಿ ಹತ್ತಿರದಲ್ಲಿಲ್ಲ ಎಂದು ಹೇಳುತ್ತಾರೆ. ಒಂದು ತೋಳ ಇದೆಯಂತೆ. ಅದು ರಸ್ತ ಬದಿಗೆ ಬರುವುದಿಲ್ಲ ಎಂದು ಹೇಳುತ್ತಾರೆ.
“ನಾವು ಕಾಡಿನಲ್ಲೇ ಬದುಕಬೇಕಾಗೋದ್ರಿಂದ ಪ್ರಾಣಿ ಮೃಗಗಳ ಸ್ವಭಾವ ತಿಳಿಕೊಂಡಿರಬೇಕು” ಎಂದು ಒಂದು ಬಾರಿ ಮಹದೇವನ್ ಹೇಳಿದ್ದ. ಅವನ ತಂದೆ ಕೂಡ ಅರಣ್ಯರಕ್ಷಕನಾಗಿದ್ದವನಂತೆ. ಒಂದು ಕಾಡಾನೆ ಅವನನ್ನು ಸಿಗಿದು ಕೊಂದುಹಾಕಿತ್ತು.
“ನಾವು ಬದುಕೋದಾದ್ರು ಇಲ್ಲೇ ಬದುಕಬೇಕು…ಸಾಯೋದಾದ್ರು ಇಲ್ಲೇ ಸಾಯಬೇಕು…” ಇದೂ ಕೂಡಾ ಅವನ ಮಾತೇ.
“ಆದರೆ ಏನೇ ಅಗಲಿ ಧೈರ್ಯವಾಗಿ ಬದುಕಬೇಕು” ಎಂದು ಹೇಳುತ್ತಿದ್ದ ಈ ಮಾತು ರಘುರಾಮನ ಮೇಲೆ ಕೆಲಸ ಮಾಡಿತ್ತು. ಆತ ಕೆಲವೇ ತಿಂಗಳಲ್ಲಿ ಧೈರ್ಯಶಾಲಿಯಾಗಿದ್ದ, ಮಹದೇವನಿಗಿಂತ ಧೈರ್ಯಶಾಲಿ.ಈಗ ಮೂರು ತಿಂಗಳ ಹಿಂದೆ ಮಹದೇವನ್ ಮನೆಯಲ್ಲಿ ನಡೆದ ಘಟನೆ ನನಸಿಕೊಂಡರೆ ಅವನಿಗೆ ನಗು ಬರುತ್ತದೆ. ಮಧ್ರಾಹ್ನ ತನ್ನ ಮನೆಯಲ್ಲಿ ರಘುರಾಮ ಮಲಗಿದ್ದ. ಪಕ್ಕದ ಮನೆಯಲ್ಲಿ ಮಹದೇವನ್, ಮನೋಹರಿ. ಒಳ್ಳೆ ಬಿಸಿಲು ಹೊರಗೆ. ಇವನಿಗೆ ಮಂಪರು. ಮನೋಹರಿ ಕಿಟಾರನೆ ಕಿರಿಚಿದಳು. ಇವನು ದಡಬಡಿಸಿ ಹೋಗಿ ನೋಡದ. ಒಳಗೆ ಮಂಚದ ಮೇಲೆ ಮಹದೇವನ್ ಮಲಗಿ ಗೊರೆಯುತ್ತಿದ್ದಾನೆ. ಹೊರ ಕೋಣೆಯ ಬಾಗಿಲಲ್ಲಿ ಮನೋಹರಿ ಅಕ್ಕಿ ಆರಿಸುತ್ತ ಕುಳಿತಿದ್ದಾಳೆ. ಅವಳಿಗೆ ಅಷ್ಟು ದೂರದಲ್ಲಿ ಒಂದು ಹಾವು. ಬಿಸಿಲಿಗೆ ಹೊರಬಿದ್ದುದು ಕೋಣೆಯ ಒಳಗೆ ಹೋಗಿ ಅಲ್ಲಿ ಮನೋಹರಿಯನ್ನು ಕಂಡು ಹೆದರಿ ಹೆಡೆ ಎತ್ತಿಕೊಂಡು ನಿಂತಿದೆ. ರಘುರಾಮನಿಗೂ ಹೆದರಿಕೆಯಾಗದಿರಲಿಲ್ಲ. ಆದರೆ ಎಲ್ಲದಕ್ಕೂ ತಾನು ಹೆದರುತ್ತಲೇ ಇದ್ದರೆ ಉಪಯೋಗವಿಲ್ಲ ಎಂಬುದನ್ನರಿತ ಆತ ಎರಡು ಹೆಜ್ಜೆ ಮುಂದಿಟ್ಪ, ಅಲ್ಲಿ ಒಳಗೆ ಮಹದೇವನ್ ಎದ್ದು ಏನದು ಎಂದ. ಹಾವು ಸರ್ರನೆ ಅಡಿಗೆ ಮನೆಯೊಳಗೆ ನುಗ್ಗಿ ಎಲ್ಲಿಯೋ ಅಡಗಿಕೊಂಡಿತು.
ಮಹದೇವನ್ ಪಂಚೆ ಸುತ್ತಿಕೊಳ್ಳುತ್ತ ಬಂದ. ರಘುರಾಮ ಉದ್ದದ ಕೋಲನ್ನು ಹಿಡಿದು ಒಳಗೆ ಕಾಲಿಟ್ಟ. ಮನೋಹರಿ ಹೊರಗೆ ಓಡಿಹೋದಳು. ಅಡಿಗೆ ಮನೆಯಲ್ಲಿ ಪೆಟ್ಟಿಗೆಗಳು, ಪಾತ್ರೆಗಳು, ಚೀಲಗಳು, ಮೂಲೆಯಲ್ಲಿ ಒಂದಿಷ್ಟು ಸೌದೆ. ಮೂರೂ ಕಡೆ ಗೋಡೆಯ ಬಳಿ ಇದೆಲ್ಲಾ ಇರಿಸಿದ್ದರಿಂದ ಹಾವಿಗೆ ಅನುಕೂಲವೇ ಆಯಿತು. ಅದು ಅಲ್ಲಿಯೇ ಎಲ್ಲೋ ಸೇರಿಕೊಂಡಬಿಟ್ಟಿತು.
“ನಿಲ್ಲು…ಆ ಪೆಟ್ಟಿಗೆ ತೆಗೀತೀನಿ” ಎಂದ ಮಹದೇವನ್. ಕೆಲಪೆಟ್ಪಿಗೆಗಳನ್ನು ಪಕ್ಕಕ್ಕೆ ಎಳೆದ. ಚೀಲಗಳನ್ನು ಸರಿಸಿದ. ಬೇರೊಂದು ಪೆಟ್ಟಿಗೆಯ ಮರೆಯಲ್ಲಿ ದಾವು ತಟ್ಪನೆ ಬುಸ್ಸೆಂದು ಸದ್ದು ಮಾಡುತ್ತಾ ನಿಂತಾಗ ಮಹದೇವನ್ ಚೀರಿ ಹಿಂದೆ ಹಾರಿದ. ಹಾವು ಸೆಟೆದು ನಿಂತ ದೃಶ್ಯ ನೋಡಿ ರಘುರಾಮನ ಮೈ ಸಣ್ಣಗೆ ನಡುಗಿತು. ಹಣೆ, ಕಂಕುಳಲ್ಲಿ ಬೆವರೊಡೆಯಿತು. ಮಹದೇವನ್ ಹೊರಗೆ ಹಾರಿ ತಪ್ಪಿಸಿಕೊಂಡಿದ್ದ. ಆದರೆ ಒಳಗೆ ಸಿಕ್ಕಿಬಿದ್ದವನು ರಘುರಾಮ. ಹಾವು ಸಾಕಷ್ಟು ದೂರವಿತ್ತು. ಅದರ ಗಮನವೆಲ್ಲ ಹೊರದಾರಿದ ಮಹದೇವನ್ ಮೇಲೆ. ಅದೇ ಸಮಯವೆಂದು ರಘುರಾಮ ಹಿಂದೆ ಸರಿದ. ಒಳಗಿನ ಮಲಗುವ ಕೋಣೆಯೊಳಗೆ ಸದ್ದಿಲ್ಲದೇ ಸೇರಿಕೊಂಡ. ಹಾವು ಹೆಡೆಯಿಳಿಸದೆಯೇ ಸುತ್ತ ನೋಡಿತು. ಯಾರೂ ಇಲ್ಲವೆಂಬುದನ್ನು ಖಚಿತಪಡಿಸಿಕೊಂಡಂತೆ ಅದು ಅಡಿಗೆ ಮನೆಯನ್ನು ಬಿಟ್ಪು, ಮೊದಲ ಕೋಣೆಗೆ ತೆವಳತೊಡಗಿತು. ಮಿಂಚಿನಂತೆ ರಘುರಾಮ ಅದರ ಮೇಲೆ ದಾಳಿ ಮಾಡಿದ. ಅದರ ಮೈ ಮೇಲೆ ರಪ್ಪನೆ ಬಿದ್ದ ಏಟು ತಲೆಯನ್ನು ಛಿದ್ರಗೊಳಿಸಿತು.
ಹಾವನ್ನು ಎತ್ತಿ ಹೊರತಂದ ರಘುರಾಮನನ್ನು ಮನೋಹರಿ ಮೆಚ್ಚುಗೆಯಿಂದ ನೋಡಿದಳು.
“ನೀವು ಮೂವತ್ತು ವರ್ಷ ಕಾಡಿನಲ್ಲಿದ್ದು ವ್ಯರ್ಥ… ಇವನಿಗೆ ನೋಡಿ ಮೂರೇ ತಿಂಗಳು ಸರ್ವೀಸು” ಎಂದು ಅವಳು ಗಂಡನ ಮುಖ ನೋಡಿ ನಕ್ಕಳು, ನಂತರ ಹಾವಿಗೆ ತಕ್ಕ ಸಂಸ್ಕಾರ ಮಾಡಲಾಯಿತು. ಮನೋಹರಿ ನಾಗರಹಾವನ್ನು ಹೊಡೆದುದಕ್ಕೆ ತಪ್ಪುಕಾಣಿಕೆ ಎಂದು ಬಂಡೆ ಮರಡಿ ನಾಗಬನಕ್ಕೆ ತೆಂಗಿನಕಾಯಿ ಒಡೆಸಿದಳು.
ಎರಡು ತಿಂಗಳ ನಂತರ… ಕಾಡಿಗೆ ಬೆಂಕಿ ಬಿದ್ದ ರಾತ್ರಿ… ಇದೇ ಕೋಣೆಯ ತಂಪು ನೆಲದ ಮೇಲೆ ಮತ್ತೊಮ್ಮೆ ರಘುರಾಮನನ್ನು ಮೆಚ್ಚಿಕೊಂಡಿದ್ದಳು.
ದೂರದಿಂದ ದೀಪ ಕಾಣಿಸಿತು. ಮನೋಹರಿ ಏನು ಮಾಡುತ್ತಿರಬಹುದು?  ಅವಳನ್ನು ನೋಡಿ ಎಷ್ಟೋ ದಿನಗಳಾದ ಹಾಗೆ ಅನಿಸುತ್ತಿದೆ. ತನ್ನನ್ನು ಕಂಡ ಕೂಡಲೇ ಮೈ ಕುಲುಕಿಸಿ ನಗುತ್ತಾಳೆ. ಅದನ್ನು
ನೋಡುವುದು ಕೂಡ ಒಂದು ರೀತಿಯ ಮಜವೆ… ಬಂಗಲೆ ದಾಟುತ್ತಿರಬೇಕಾದರೆ,
“ಯಾರದು ?” ಎಂಬ ದನಿ ಕೇಳಿಸಿತು. ಹೀಗೆ ಕೇಳಿದವಳು ಮನೋಹರಿಯೆ.
“ನಾನು…”
“ಓ…ಬಂದೆಯಾ…” ಮಹದೇವನ್ ಹೊರಬಂದ.
“ಅಣ್ಣ, ಪ್ಲ್ಯಾಂಟೇಷನ್ ಹೇಗಿದೆ ?”
“ಅದಕ್ಕೇನೂ ಆಗಿಲ್ಲ ಮಾರಾಯ…ನಿನಗೆ ಅದರದ್ದೇ ಚಿಂತೆ ಆಯ್ತು ಅಲ್ವ” ಮಹದೇವನ್ ನಕ್ಕ. ಮನೋದರಿ ಬಾಗಿಲಿಗೆ ಬಂದು ನಿಂತು ರಘುರಾಮನನ್ನು ಕಣ್ಣಿನಿಂದಲೇ ತಿನ್ನುವಂತೆ ನೋಡತೊದಗಿದಾಗ ರಘುರಾಮ ಬೀಗದ ಕೈಯಿಂದ ಮನೆಯ ಬೀಗ ತೆಗೆಯುತ್ತಿದ್ದ.
 

