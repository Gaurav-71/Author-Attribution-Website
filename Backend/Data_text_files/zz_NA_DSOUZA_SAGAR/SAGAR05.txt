ಇನ್ನೊಂದು ತಿರುವು
ರಘುರಾಮ ಮತ್ತೆ ಹಿಂದಿನಂತಾದ. ಗಡ್ಡ ಬೋಳಿಸಿಕೊಂಡ. ಗಂಡ ಹೆಂಡತಿ ತೀರ್ಥಹಳ್ಳಿಗೆ ಹೋಗಿ ಒಂದು ದಿನ ಇದ್ದು ಬಂದರು. ಮತ್ತೊಂದು ದಿನ ಇಬ್ಬರೂ ಶಿವಮೊಗ್ಗೆಕ್ಕೆ ಹೋದರು. ಹೋಟೆಲಿನಲ್ಲಿ ಊಟ ಮಾಡಿದರು. ಜಿಲೇಬಿ ಜಾಮೂನು ಎಂದು ಬೇಡವೆಂದರೂ ತರಿಸಿದ.
“ನಿನಗೊಂದು ಸೀರೆ ತೊಕೋ ಯಶು” ಎಂದು ಅವಳಿಗೆ ಮುನ್ನೂರು ರೂಪಾಯಿಯ ಒಂದು ಸೀರೆ ಕೊಡಿಸಿದ.
“ಯಾವುದೋ ಕಾಲದ ಚಪ್ಪಲಿ ಹಾಕಿಕೊಂಡಿದೀಯ ನೋಡು.” ಅವಳನ್ನು ಚಪ್ಪಲಿ ಅಂಗಡಿಗೆ ಕರೆದೊಯ್ದ.
“ಅಯ್ಯೋ ಅಲ್ಲಿ ಓಡಾಡಲಿಕ್ಕೆ ಯಾವುದೋ ಒಂದು ಚಪ್ಪಲಿಯಾದರೆ ಸಾಕು” ಯಶೋಧೆ ಇಪ್ಪತ್ತು ರೂಪಾಯಿಯ ಒಂದು ಚಪ್ಪಲಿ ಆರಿಸಿದಾಗ_
“ಛ! ಬೇರೆ ತೊಕೋ” ಎಂದು ತಾನೇ ಅರವತ್ತು ರೂಪಾಯಿಯ ಹಿಮ್ಮಡಿ ಎತ್ತರದ ಚಪ್ಪಲಿ ಕೊಡಿಸಿದ.
“ಮತ್ತೇನಾದರೂ ತೊಕೊಳೋದು ಇದ್ರೆ ಹೇಳು” ಎಂದು ನೆಹರು ರಸ್ತೆಯಲ್ಲಿ ತಿರುಗಾಡುತ್ತ ಮೂರು ಸಾರಿ ಕೇಳಿದ.
“ನೀವು ಏನಾದರೂ ತೊಕೊಳ್ಳಿ,”
“ನನಗೆ ಬೇಡ…ನನಗೆ ಮತ್ತೊಂದು ಸಾರಿ.”
“ಅಯ್ಯೋ ಎಷ್ಪೊಂದು ಹಣ ಖರ್ಚಾಯಿತಲ್ಲ ನನಗೇನೆ.”
“ಆಗಲಿ…ನಾನು ದುಡಿಯೋದೇ ನಿನಗಾಗಿ” ಎಂದು ಉತ್ತರಿಸಿದ. ಯಶೋಧೆ ನೂರು ಬಾರಿ ತನ್ನ ನಾಲಿಗೆ ಕಡಿದುಕೊಂಡಳು. ತನ್ನ ಗಂಡನ ಪ್ರೀತಿಯನ್ನು ತಾನು ನಾಟಕ ಬೂಟಾಟಿಕೆ ಎಂದೆಲ್ಲ ಕರೆದುದಕ್ಕೆ ವ್ಯಥೆಪಟ್ಪಳು. ಅಪ್ಪ ಹೇಳುವುದು ನೂರಕ್ಕೆ ನೂರು ಸತ್ಯ ಅಂದುಕೊಂಡಳು. ಆದರೆ ಒಂದು ವಿಷಯದಲ್ಲಿ ಮಾತ್ರ ಆತ ಬದಲಾಗಲಿಲ್ಲ. ಹಿಂದಿನಂತೆಯೇ  ಯಶೋಧೆಯನ್ನು ಅವನು ದೂರ ಇರಿಸಿದ್ದ ಕೇವಲ ಪ್ರೀತಿಸುತ್ತಿದ್ದ ಅಷ್ಟೆ. ಅವನ ವಿಚಿತ್ರ ಸ್ವಭಾವವನ್ನು ಬದಲಾಯಿಸಬೇಕೆಂದು ನಿರ್ಧರಿಸಿದಳು ಯಶೋಧೆ ಅದಕ್ಕೊಂದು ಅವಕಾಶವೂ ಅವಳಿಗೆ ದೊರೆಯಿತು. ಅಂದು ಸಾಯಂಕಾಲ ಆರುಗಂಟೆಯಾಗುತ್ತಿದೆ ಅನ್ನುವಾಗ ಬಂಗಲೆ ಎದುರು ಒಂದು ಜೀಪು ಬಂದು, ಹಾರ್ನ್ ಸದ್ದಾಯಿತು. ರಘುರಾಮ_
“ಯಾರೋ ಸಾಹೇಬರು ಬಂದರು” ಎಂದು ಎದ್ದು ಓಡಿಹೋದ. ಬಂದವರು ವಿಶೇಷ ದಳದವರು.
“ನಮಗೆ ಈ ರಾತ್ರಿ ಕದ್ದ ಮಾಲು ಸಾಗಿಸುತ್ತಾರೆ ಅಂತ ಸುದ್ದಿ ಬಂದಿದೆ. ನಾವು ಮಾಲು ಸಹಿತ ಕಳ್ಳರನ್ನ ಹಿಡಿಯಲಿಕ್ಕೆ ಬಂದಿದ್ದೇವೆ…ನೀನು ಗೋವಿಂದ ನಮ್ಮ ಜತೆ ಇರಬೇಕು” ಎಂದರು ದಳದ ಅಧಿಕಾರಿ.
ಜೀಪಿನಲ್ಲಿ ಬಂದೂಕು ಹಿಡಿದುಕೊಂಡು ಕೆಲವರು ಕುಳಿತಿದ್ದರು. ವಯರ್‍ಲೈಸ್ ಸೆಟ್ಟು ಕೂಡ ಇತ್ತು.
“ಗೋವಿಂದ ಈಗ ಸಿಗೋದಿಲ್ಲ ಸಾರ್…ನಾನು ಬರತೀನಿ” ಎಂದ ರಘುರಾಮ.
“ಅವನ ಹಣೇಬರದ ಇದೇ ಆಗಿಹೋಯಿತು…ಹುಂ ನಿ.ನು ಹೊರಡು…ಊಟ ಆಗಿದೆ ಏನು ?”
“ಇಲ್ಲ…ಸಾರ್.”
“ಮಾಡಿಕೊಂಡು ಬಾ…ನಾವು ಬಂಗಲೇಲಿ ಇರತೀವಿ…ಎಂಟರ ನಂತರ ಹೊರಡೋಣ…” ಅವರೆಲ್ಲ ಬಂಗಲೆ ಕಟ್ಪೆ, ಹತ್ತಿದರು. ರಘುರಾಮ ಮನೆಗೆ ಓಡಿದ.
“ಯಶು…ಸ್ಟ್ಯಾಡ್ ಬಂದಿದೆ…ರಾತ್ರಿ ರೈಡಿಗೆ ಹೋಗ್ತಿದೀವಿ ?”
“ಎಲ್ಲಿಗೆ ?”
“ಅದನ್ನೆಲ್ಲ ಅವರು ಹೇಳೋದಿಲ್ಲ…ಮುಂದೆ ಹೋಗ್ತ ಹಳ್ಳಿ ತೋಟ ಕಾಡು ಅಂತ ಬಂದು ಹೆಸರು ಹೇಳುತ್ತಾರೆ… ನಾನು ದಾರಿ ತೋರಿಸಬೇಕು. ನೀನು ಏನು ಮಾಡತೀಯ…”
“ಒಬ್ಳೆ ಇರಬೇಕಲ್ಲ…ನೀವು ಬರೋದು ಯಾವಾಗ್ಲೋ.”
“ನೀನು ಬಡಿಸು…ಅಷ್ಪರಲ್ಲಿ ನಾನು ಹೋಗಿ ದ್ಯಾವನ ಹೆಂಡತಿಗೆ ಹೇಳಿ ಬರತೀನಿ…” ಯಶೋಧಾ ತಟ್ಟೆ ತೊಳೆಯುವಷ್ಪರಲ್ಲಿ ರಘುರಾಮ ಹೋಗಿ ಬಂಡೆಮರಡಿ ದ್ಯಾವನ ಹೆಂಡತಿಗೆ ಹೇಳಿ ಬಂದ.
“ಅವಳು ಬರತಾಳೆ. ರೈಡು ಬೇಗ ಮುಗಿಯುತ್ತೆ…ರಾತ್ರೆ ಹನ್ನೆರಡು ಗಂಟೆಯೊಳಗೆ  ನಾನು ವಾಪಸ್ ಬರತೀನಿ, ನೀನು ಹೆದರಬೇಕಾದ್ದಿಲ್ಲ.” ಊಟ ಮುಗಿಸಿ ರಘುರಾಮ ಬಂಗಲೆಗೆ ಹೋದ. ಸ್ವಲ್ಪ ಹೊತ್ತಿನಲ್ಲಿಯೇ ಜೀಪು ಬೆಳಕಿನ ಉದ್ದ ಪೊರಕೆಯಿಂದ ಮರದ ಸಂದಿಗೊಂದಿ ಯಲ್ಲಿಯೇ ಕತ್ತಲನ್ನು ಪಕ್ಕಕ್ಕೆ ಸರಿಸಿ ಹೊರಟುಹೋಯಿತು. ಜೀಪು ಆಕಡೆ ಹೋಗುತ್ತಿರಲು ದ್ಯಾವನ ಹೆಂಡತಿ ರುದ್ರಿ-
“ಅಮ್ಮಾ…ಊಟ ಆಯ್ತ?” ಎಂದು ಒಳಬಂದಳು.
”ಬಾರೆ”…..” ಒಳಬಂದವಳಿಗೆ ಕೇಳಿದಳು ಯಶೋಧಾ-
“ನಿನ್ನ ಊಟ ಆಯ್ತ?”
“ಆಯ್ತು… ನಿಮ್ಮದು ?”
 
 
“ಮಾಡಿಬೇಕು…ಕೂತಿರು ಸ್ನಾನ ಮಾಡಿಕೊಂಡು ಬರತೀನಿ” ಎಂದು ಎಷ್ಪಳು ಯಶೋಧಾ.
“ಈಗ ಯಾಕ್ರಮ್ಮ ಸ್ನಾನ…? ”
“ಸಾಯಂಕಾಲ ಮನೇನೆಲ್ಲ ಕ್ಲೀನ್ ಮಾಡ್ದೆ ಕಣೆ…ಮೈ ಎಲ್ಲ ಕೊಳೆಯಾಗಿದೆ…” ಯಶೋಧೆ ಬಚ್ಚಲಿಗೆ ಇಳಿದು ಸ್ನಾನ ಮಾಡಿದಳು. ಬೇರೆ ಸೀರೆಯೊಂದನ್ನು ಉಟ್ಟುಕೊಂದು ಹೊರಬಂದಳು. ಹೊರಗೆ ಗಾಳಿ ಇರಲಿಲ್ಲ. ಸೆಕೆ ಬೇರೆ. ಬೀಸಿ ನೀರಿನಲ್ಲಿ ಸ್ನಾನ ಮಾಡಿದ ಧಗೆ. ಅವಳು ಕುಪ್ಪಸ ತೊಡದೆ ಎದೆಯ ಮೇಲೆ ಸರಗು ಎಳೆದುಕೊಂಡು ಊಟಕ್ಕೆ ಕುಳಿತಳು. ರುದ್ರಿ ಹೊರಕೋಣೆಯಲ್ಲಿ ಹಾಸಿಕೊಂಡಳು. ಅದರ ಮೇಲೆ ಕುಳಿತು ಎಲೆ ಅಡಿಕೆ ತಿಂದಳು. ಅದು ಇದು ಮಾತನಾಡಿದಳು. ಊಟ ಮುಗಿಸಿ ಯಶೋಧೆ ಒಳಗೆ ಮಂಚದ ಮೇಲಿನ ಹಾಸಿಗೆ ಬಿಡಿಸಿದಳು. ಬಾಗಿಲು ಹಾಕಿ ಅಗುಳಿ ಭದ್ರಪಡಿಸಿ ದೀಪ ಆರಿಸಿದಳು.ಓಹೋಹೋ ಎಂದು ಆಕಳಿಸಿದಳು.
“ಏನು ನಿದ್ದೆ ಬರೋದಿಲ್ವ?”
“ಇಷ್ಟು ಬೇಗ ಎಲ್ಲಿ ನಿದ್ದೆ…ನಮ್ಮನೆಯಾಗೆ ನಿದ್ದೆ ಬರಬೇಕು ಅಂದ್ರೆ ಅರ್ಧ ರಾತ್ರಿ ಕಳೀಬೇಕು.”
“ಯಾಕೆ?.”
“ಇರುತ್ತಲ್ಲ ಕಟಪಿಟ… ಅವರು ಕುಡಿದು ಬರತಾರೆ…ಮಗನಿಗು ಅವರಿಗು ಏನಾರ ಬಿತ್ತು ಅಂದ್ರೆ ರಾತ್ರಿ ಎಲ್ಲ ಪರಾಂ ವರಾಂ ಅಂತಿರತಾರೆ…ನಿದ್ದೆ ಬರೋದೆಂಗೆ…” ನಕ್ಕಳು ಯಶೋಧೆ. ಇವಳು ಕಾನುಮರಡಿಗೆ ಹೊಸಬಳಲ್ಲ. ತರಕಾರಿ, ಹಾಲು, ಹೂವು ತಂದು ಕೊಡುವವಳು. ಮಹದೇವಯ್ಯ. ಇಲ್ಲದಿದ್ದರೆ, ಮನೆಗೆ ಬಂದು ಮನೋಹರಿಯ ಜತೆ ಧೈರ್ಯಕ್ಕಾಗಿ ಮಲಗುವಳು. ಏನಾದರೂ ಕೆಲಸವಾಗಬೇಕೆಂದರೆ ಕೂಡಲೇ ಬಂದು ಮಾಡಿಕೊಡುವವಳು ಇವಳೆ. ಇವಳೆಂದರೆ ಸಲುಗೆ ಹೆಚ್ಚು. ಯಶೋಧೆಯ ಕಣ್ಣು ಕೂರುತ್ತಿದ್ದರು ಬಿಡಲಿಲ್ಲ ಇವಳು.
“ಅಮ್ಮಾ…”
“ಏನು?”
“ಈ ಬಂಗಲೆಗೆ ಈಗ ಯಾರೂ ಬರೋದಿಲ್ವ?”
“ಬರತಾರೆ… ಕೆಲಸ ಗಿಲಸ ಇದ್ದರೆ…ಈಗ ಅಡಿಗೆಯವ ಇಲ್ತಲ್ವ…”
“ಅವರಲ್ಲ… ಬೇರೆ ಯಾರೂ ಬರೋದಿಲ್ವ ಅಂತ.”
“ಬೇರೆ ಅಂದ್ರೆ ಯಾರು ?”
“ಹೀಗೆ…” ಯಶೋಧೆಗೆ ಅರ್ಥವೇ ಆಗಲಿಲ್ಲ.
“ಯಾರೆ ಅದು ?.”
“ಓ ನಿಮಗೆ ಗೋತ್ತಾಗಿಲ್ಲ…. ಶಿವಮೊಗ್ಗದಾಗೆ ಒಬ್ಬ, ಡಾಕ್ಟ್ರಮ್ಮ ಇದ್ರು, ಖಾಸಗಿ ಶಾಪ್ ಮಡಕೊಂಡು… ಆಕೆ ಬರತಿದ್ಲು…:”
“ಗಂಡನ. ಜೊತೇಗ?”
“ಯೇಯ್…ಒಳ್ಳೆ, ಅಮ್ಮ ನೀವು. ಗಂಡನ ಜೊತೆ ಬಂದ್ರೆ ವಿಶೇಷಾನ. ಬೇರೆ ಬೇರೆಯೋರ ಜತೆ…. ಗಂಡ ಇದ್ನಂತೆ…ಅವನೇ ಕಳಿಸಿದ್ದ ಅಂತಾರೆ.”
“ದೇವರೆ…”
“ದೇವರೂ ಇಟಿ ದಿಂಡರೂ ಇಲ್ಲ… ಆ ಅಮ್ಮನಿಗೆ ಚಟ. ಯಾರೋ ಪೋಲೀಸ್ ಸಬ್‍ಇನ್ಸ್‍ಪೆÀಟ್ರ ಜತೆ ಸ್ವಾಮವಾರ…ಅಂಗಡಿ ಸಾಹುಕಾರ ಜತೆ ಬುಧವಾರ… ಇಂಜಿನಿಯರಂತೆ… ಅವನ ಜತೆ ಶುಕ್ರವಾರ…ಕಾಲೇಜ ಹುಡುಗನ ಜತೆ ಶೆನಿವಾರ….”
“ಶಿ….ಸಾಕು ಬಿಡು”
ಮೈಮೇಲೆ ಚೇಳು ಹರಿದಂತಾಗಿ ಹೊರಳಿದಳು ಯಶೋಧೆ. ರುದ್ರಿಯ ಮಾತು ನಿಲ್ಲಲಿಲ್ಲ. ಆ ಹೆಂಗಸಿನ ಹಾವ ಭಾವ ರೂಪ ಲಾವಣ್ಯ ಎಲ್ಲವನ್ನೂ ಬಣ್ಣಿಸತೊಡಗಿದಳು. ಆವಾಗ ಈ ಮನೆಯಲ್ಲಿ ಬೇರೊಬ್ಬ ಗಾರ್ಡ್ ಇದ್ದನಂತೆ. ಅವನನ್ನು ತರಬೇತಿಗೆ ಎಲ್ಲಿಗೋ ಕಳುಹಿಸಿದಾಗ ಮೂರು ತಿಂಗಳ ಆ ಗಾರ್ಡನ ಹೆಂಡತಿ ಜತೆ ಇವಳು ಇದ್ದಳಂತೆ. ಆಗ ನೋಡಿದ್ದು ಇದನ್ನೆಲ್ಲ ಎಂದಳು. ಸಾಕು ಬಿಡು ಎಂದರೂ ನಿಲ್ಲಿಸದೆ ಮುಂದುವರಿಸಿದಳು ಕೇಳುತ್ತ ಕೇಳುತ್ತ ಮೈಯೆಲ್ಲ ನವಿರೆಡ್ಡು, ಎಲ್ಲಿಯೋ ಹೊತ್ತಿಕೊಂಡ ಬೆಂಕಿ ಇಡೀ ಕಾಡನ್ನು ವ್ಯಾಪಿಸಿಕೊಂಡಂತಾಗಿ ಯಶೋಧೆ ಮೈ ಮುರಿದಳು. ಈ ವಿಷಯ ಮುಗಿಸಿದ ದ್ಯಾವನ ಹೆಂಡತಿ ರುದ್ರಿನಿದ್ದೆ ಹೋದಳು. ಯಶೋಧೆ ಹಾಸಿಗೆಗೆ ಮೈಒತ್ತಿ ಹಿಡಿದು ದೂರ ಹೋದ ನಿದ್ದೆಗಾಗಿ ತಡಕಾಡಿಗಳು. ಜೀಪಿನ ಸದ್ದಾಯಿತು. ಬಂಗಲೆ ಎದುರು ನಿಂತ ಜೀಪು ಹೊರಟುಹೋಯಿತು
“ಯಶೂ”
ಮೆದುವಾಗಿ ಕರೆದ ಸದ್ದು. ಎದ್ದು ಬಾಗಿಲು ತೆರೆದಳು. ರಘುರಾಮ ಒಳ ಬಂದು ಬಾಗಿಲು ಹಾಕಿದ. ಕೈಕಾಲು ಮುಖ ತೊಳೆದು ನಡುಮನೆಯ ಬಾಗಿಲೂ ಹಾಕಿದ. ಆ ಕೋಣೆಯಲ್ಲಿ ಮಲಗಿದ್ದ ರುದ್ರಿಗೆ ಗಾಢ ನಿದ್ದೆ ಬಂದಿತ್ತು.
“ಒಂದು ಲಾರಿ ಲೋಡು ಬೀಟೆ ಸಿಗ್ತು” ಎಂದ ರಘುರಾಮ ಮಂಚದ ಮೇಲೆ ಕುಳಿತುಕೊಳ್ಳುತ್ತ.
“ಎಲ್ಲಿ?”
“ಚುರ್ಚಿಗುಂಡಿ ಅಂತ ಇಲ್ಲಿಂದ ಎಂಟು ಮೈಲಿ…. ಕದ್ದು ಸಾಗಿಸಬೇಕೂಂತ ಇದ್ದವನು “ಭಾರೀ ಶ್ರೀಮಂತ… ರೈಡ್ ಮಾಡಿದ ಕೂಡಲೇ ಐದು ಸಾವಿರ ಕೊಡತೀನಿ ಅಂತ ಬಂದ…ಹತ್ತು ಸಾವಿರಕ್ಕೆ ಏರಿಸಿದ…ಸಾಹೇಬ್ರು ಕೇಳಲಿಲ್ಲ…” ಯಶೋಧೆ ಎದೆಗೆ ಗಾಳಿ ಹಾಕಿಕೊಂಡಂತೆ ಮಾಡಿ ಸೆರಗನ್ನು ಕೆಳಗೆ ಚೆಲ್ಲಿ ಮಲಗಿಕೊಂದಳು.
 
“ಏನು ನಿದ್ದೆ ಬರುತ್ತ?”
“ಇಲ್ಲಪ್ಪ…ನಿದ್ದೆ ಬರತಿಲ್ಲ…ನೀವು ಹೇಳಿ.”
“ಐದು ಹತ್ತು ರೂಪಾಯಿ ಲಂಚ ತಿಂದ್ರೆ ತಪ್ಪಲ್ಲ. ಐದು ಹತ್ತು ಸಾವಿರ ತಿಂದು ಹೀಗೆ ಬೀಟೆ, ಗಂಧ ಬಿಟ್ರೆ ನಾಳೆ ಡಿಪಾರ್ಟ್‍ಮೆಂಟಿಗೆ ಕೆಟ್ಪ ಹೆಸರು… ಡಿಪಾರ್ಟ್‍ಮೆಂಟು ಅಂತ ಯಾಕೆ ಇರಬೇಕು ?.”
“ಬನ್ನಿ” ದೀಪ ಆರಿಸಿದಳು ಯಶೋಧೆ. ಅವಳ ಬಳಿ ಮಲಗಿಕೊಂಡ ರಘುರಾಮ-
“ಯಶು” ಎಂದು ಪಿಸುಗುಟ್ಟಿದ. ಅವಳು ಅವನ ಕುತ್ತಿಗೆಯ ಕೆಳಗೆ ಕೈ ತೂರಿಸಿ ಅವನನ್ನು ಬಳಿಗೆ ಎಳೆದುಕೊಂಡಳು. ಆದರೆ ಅವಳ ನಿರೀಕ್ಷೆಯಂತೆ, ಬಯಕೆಯಂತೆ ರಘುರಾಮ ವರ್ತಿಸಲಿಲ್ಲ. ಅವಳ ಎದೆಯ ಮೇಲೆ ಹಸುಗೂಸಿನಂತೆ ತಲೆ ಇರಿಸಿ ಅವನು ಮಲಗಿದ. ಹೊತ್ತಿಕೊಂಡ ಬೆಂಕಿ ಬೇರಾವ ಉರುವಲೂ ಸಿಗದೇನೆ ಅಷ್ಟೇ ರಭಸವಾಗಿ ಆರಿಹೋಯಿತು. ಯಶೋಧೆ ಗಂಡೆನ ಭುಜದ ಮೇಲೆ ಒಂದು ಕೈಯಿರಿಸಿ ಕತ್ತಲನೆಯನ್ನ ಬಗಿದು ನೋಡಿದಳು.
ಅಂದು ಮನೋಹರಿಯ ಜೊತೆಗಿದ್ದವನು ಇವನೇ ಏನು ಎಂಬ ಪ್ರಶ್ನೆ ಅವಳಲ್ಲಿ ಮೂಡಿತು. ಅಂದಿನ ಈ ಉತ್ಕಟ ದಾಹ, ಹಸಿವು ಇಂದು ಏಕೆ ಇಲ್ಲ ಇವನಲ್ಲಿ? ಮನೋಹರಿ ತನ್ನ ಹಾಗೆಯೇ ಹೆಣ್ಣು. ತನ್ನಷ್ಟು ಸುಂದರಿಯಲ್ಲ. ತನ್ನ ಹಾಗೆ ಕಿರಿಯಳೂ  ಅಲ್ಲ. ಆದರೂ ಅವಳ ಕರೆಗೆ ಓಗೊಟ್ಟ ಈತ ತನ್ನ ಕರೆಗೆ ಏಕೆ ಓಗೊಡಲಿಲ್ಲ? ದೊದ್ಡದೊಂದು ಪ್ರಶ್ನಾರ್ಥಕ ಚಿಹ್ನೆ. ಹಿಂದೆಯೇ ತನ್ನ ಬದುಕು ಹೀಗೆ ಹಪಹಪಿಸುವ ಅಗ್ನಿಕುಂಡವಾಗಿ ಉಳಿದುಬಿಟ್ಪರೆ ಏನು ಗತಿ ಎಂಬ ಚಿಂತೆ?  ಯಶೋಧಾ ನಿಟ್ಟುಸಿರುಬಿಟ್ಟಳು. ಭಾರವಾದ ನಿಟ್ಪುಸಿರು.ಆದರೆ ಅವಳ ಈ ಪ್ರಶ್ನೆಗೆ ಅವಳಿಗೆ ಕೆಲವೇ ದಿನಗಳಲ್ಲಿ ಉತ್ತರ ದೊರಕಿತು. ‘ರಘುರಾಮ ಅವಳ ಒಂದು ಒಂದೂವರೆ ವರ್ಷದ ಆಸೆಯನ್ನು ನೆರವೇರಿಸಿದ್ದ. ಅದೂ ಎಂತಥಾ ಸಂರ್ಭದಲ್ಲಿ…
* * *
ಹಿರೇಗೌಡರ ಮಗ ರುದ್ರಪ್ಪ ರಘುರಾಮನಿಗೆ ನೀಡಿದ ಮೊದಲಗುಟುಕು ರಘುರಾಮನ ತಲೆಯೊಳಗ ಕೊರೆಯುತ್ತಿದ್ದ ಸಮಸ್ಯೆಗಳಿಂದ ತಾತ್ಕಾಲಿಕ ಬಿಡುಗಡೆ ನೀಡಿತು. ಪ್ರತಿನಿತ್ಯ ರಘುರಾಮ ಗದ್ದೆ ಮನೆಗೆ ಬರತೊಡಗಿದ. ಆದರೆ ಅವನು ತೆಗೆದುಕೊಳ್ಳುವ ಪಾನೀಯದ ಪ್ರಮಾಣ ಒಂದು ಲೋಟದಿಂದ ಮೇಲಕ್ಕೆ ಏರಲೇ ಇಲ್ಲ. “ನೀನು ಎಂತಹಾ ಬ್ರಾಹ್ಮಣ ಮಾರಾಯ… ಕೆಲವರು ಬ್ರಾಹ್ಮಣರು ಆರಂಭಿಸಿದ ಮೂರು ನಾಲ್ಕನೇ ದಿನಕ್ಕೇನೆ ಎರಡು ಬಾಟಲಿ ಖಾಲಿ ಮಾಡತಾರೆ. ತೊಕೋ ಹಾಕು”
 
ಎಂದರೂ ರಘುರಾಮ ಹೆಚ್ಚು ಮುಟ್ಪಲಿಲ್ಲ. ಅಲ್ಲದೆ ಈಕಡೆ ಬರುವುದೇ ಅಪರಾಧವೇನೋ ಎಂಬಂತೆ ಗದ್ದೆಮನೆಯತ್ತ ಬರುವುದನ್ನು ತಪ್ಪಿಸಿಕೊಳ್ಳತೊಡಗಿದ. ಕುಡಿತದ ಬಗ್ಗೆ ಇದ್ದ ಒಂದು ಬಗೆಯ ತಿರಸ್ಕಾರ ಅವನನ್ನು ಹೀಗೆ ಆಡಿಸಿತೋ ಏನೋ. ಕುಡಿತವನ್ನು ಅವನು ಪೂರ್ತಿ ಬಿಡಲಿಲ್ಲ. ಅದಕ್ಕೆ ದಾಸನಾಗಲೂ ಇಲ್ಲ. ಮತ್ತೆ ಯಶೋಧೆ ಬಂದ ಮೇಲಂತೂ ಬಿಟ್ಟೇಬಿಟ್ಟ. “ಬೇಡಪ್ಪ, ಅವಳು ಬಂದಿದಾಳೆ” ಎಂದ ಒಂದು ಬಾರಿ.
“ಹಾಕ್ಕೊಂಡೆ ಹೋಗು… ಇನ್ನೂ ಮಜ ಬರುತ್ತೆ” ಎಂದ ರುದ್ರಪ್ಪನ ಸಲಹೆಯನ್ನು ಅವನು ಸ್ವೀಕರಿಸಲಿಲ್ಲ. ಇದು ಒಂದು ರೀತಿಯಲ್ಲಿ ರುದ್ರಪ್ಪನನ್ನು ಕೆಣಕಿದ ಹಾಗಾಯಿತು. ರುದ್ರಪ್ಪ ಕಾನುಮರಡಿ, ಮರಡಿ ತೋಟ, ಮರಡಿಹಳ್ಳಿಗಳ ಸಣ್ಣ ಪುಂಡನಾಗಿದ್ದ ಅಲ್ಲಲ್ಲಿ ಹೆಂಗಸರನ್ನು ಬಲೆಗೆ ಹಾಕಿಕೊಳ್ಳುವುದು, ಬಲಾತ್ಕಾರ ಮಾಡುವುದು, ರೈತರನ್ನು ಹೊಡೆಯುವುದು, ಇನ್ಯಾರನ್ನೋ ಬೆದರಿಸುವುದು ಅವನ ನಿತ್ಯದ ಅಸ್ತ್ರವಾಗಿತ್ತು ರಘುರಾಮ ಇದಾವುದನ್ನೂ ಒಪ್ಪದ್ದರಿಂದ ಅವನು ರುದ್ರಪ್ಪನಿಂದ ದೂರವಾದ. ಆದರೆ ರುದ್ರಪ್ಪ ರಘುರಾಮನನ್ನು ಬಿಡಲಿಲ್ಲ. ಅವನ ಮನೆಗೆ ಹೋಗುವುದು, ಸಿಕ್ಕಲ್ಲಿ ಅವನನ್ನು ನಿಲ್ಲಿಸಿ ಮಾತನಾಡುವುದು ಹೆಚ್ಚು ಮಾಡಿದ. ಹಿಂದೆಯೇ ಒಂದೆರಡು ಬಾರಿ ಯಶೋಧೆಯನ್ನು ನೋಡಿದ್ದ ಆತ, ಎಲಾ ಈ ಲೌಡಿ ಎಷ್ಟು, ಚೆನ್ನಾಗಿದ್ದಾಳಲ್ಲ…ಎಂದು ಮನಸ್ಸಿನಲ್ಲೇ ಮಂಡಿಗೆ ತಿಂದಿದ್ದ.
ಒಂದು ಸಂಜೆ ಗದ್ದೆ ಮನೆಯಿಂದ ಆತ ಹೊರಬಿದ್ದ. ನಿತ್ಯಕ್ಕಿಂತ ಸ್ವಲ್ಪ ಅಧಿಕ ಪ್ರಮಾಣದಲ್ಲಿ ಹಾಕಿಕೊಂಡೇ ಹೊರಟ. ನಡೆಯುವುದು, ಮಾತನಾಡುವುದು ಪ್ರಯಾಸದಾಯಕ ವಾಗಿರಲಿಲ್ಲ. ಅವನಿಗೆ ಇದಲ್ಲ ಅಭ್ಯಾಸವಾಗಿತ್ತು. ‘ಆ ರಘುರಾಮ ಸಿಗದ ಭಾಳ ದಿನ ಆಯ್ತು’ ಅಂದುಕೊಂಡು ಕಾನಮರಡಿಯತ್ತ ಹೆಜ್ಜೆ ಹಾಕಿದ. ಅಕ್ಕಿ ಆರಿಸುತ್ತ ಕುಳಿತಿದ್ದ ಯಶೋಧೆ ಯಾರೋ ಬಂದರೆಂದು ಎದ್ದು ನಿಂತಳು. ಬಂದವನು ರುದ್ರಪ್ಪ. ಅವನ ವಿಷಯ ಅಷ್ಟಿಷ್ಟು ಗೊತ್ತಿತ್ತು. ಅವಳಿಗೆ ದ್ಯಾವನ ಹೆಂಡತಿ ಹೇಳಿದ್ದಳು. ಆದರೆ ಆ ಮನುಷ್ಯ ಮನೆ ಬಾಗಿಲಿಗೆ ಬಂದಿದ್ದಾನೆ. ಗಂಡ ಮನೆಯಲ್ಲಿಲ್ಲ. ಏನು ಮಾಡುವುದು ? ಅವಳು ವಿಚಾರ ಮಾಡುತ್ತ ನಿಂತಾಗ ರುದ್ರಪ್ಪ ಜಗಲಿ ಹತ್ತಿದ.
“ರಘುರಾಮ ಇಲ್ವ?”
“ಇಲ್ಲ”
“ಎಲ್ಲಿ ಹೋದ? ಬಾ ಅಂತ ಹೇಳಿದ್ದ….” ಸೂಕ್ಷ್ಮವಾಗಿ ದಿಟ್ಪಿಸಿದ ಯಶೋಧೆಯನ್ನು. ಕಳಕಳಿಯಾಗಿದ್ದಳು ಹುಡುಗಿ. ದುಂಡು ಮುಖ, ಅಂಗಾಂಗಗಳು ಕೆತ್ತಿ ಮಾಡಿದ ಹಾಗೆ ಆರೋಗ್ಯಕರವಾಗಿ ದೇಹ ತುಂಬಿಕೊಂಡಿತ್ತು. ಅವನು ನೋಡುವ ರೀತಿ ಕಂಡು ಭೀತಿಗೊಂಡಳು ಯಶೋಧೆ. ಅವನು ಮೈಮೇಲೆ ಬರುವಂತೆ ತೂರಾಡಿದಾಗ ಅವಳು ಮನೆಯೊಳಗೆ ಕಾಲಿಟ್ಪಳು. ಅದೇ ತಪ್ಪಾಯಿತು. ರುದ್ರಪ್ಪ ಒಳಬಂದವನೇ ಕೈಚಾಚಿ ಯಶೋಧೆಯನ್ನು ಹಿಡಿದುಕೊಂಡ. ಮೊರ ಕೆಳಗೆ ಬಿದ್ದು ಅಕ್ಕಿ ಚೆಲ್ಲಾಡಿತು. ಅವಳು ಕೂಗಿ ಅವನಿಂದ ತಪ್ಪಿಸಿಕೊಳ್ಳಲೆತ್ನಿಸಿದರೂ ಅವನ ಹಿಡಿತ ಬಲವಾಯಿತು ಈ ಕೆಲಸಕ್ಕೆ ಅವನು ಹಳಬ, ಪಳಗಿದವ. ಯಶೋಧೆ ಇಂಥದನ್ನು ನಿರೀಕ್ಷಿಸಿರಲಿಲ್ಲ. ಅವಳು ಹೆದರಿದಳು. ಅವಳ ಉಡುಪಿಗೆ ಕಹಾಕಿ ಉನ್ಮತ್ತನಾದ ರುದ್ರಪ್ಪ, ಬಟ್ಟೆ ಹರಿದ. ಅವಳ ಅಂಗಾಂಗಗಳು ಹೊರಗೆ ಪುಟಿದವು, ಸೀರೆ ಜಾರಿ ಬಿದ್ದಿತು. ರುದ್ರಪ್ಪ, ಮೃಗವಾದ, ರಾಕ್ಷಸನಾದ.
“ಅಯ್ಯೋ…ಅಮ್ಮಾ…” ಕೊನೆಯ ಪ್ರಯತ್ನವೆಂಬಂತೆ ಯಶೋಧೆ ಕೂಗಿಕೊಂಡಳು. ಆದರೆ ಅವಳನ್ನು ಎತ್ತಿಕೊಂಡೊಯ್ದು ಒಳಗಿನ ಮಂಚದ ಮೇಲೆ ಚೆಲ್ಲಿ ಗಹಗಹಿಸಿದ ರುದ್ರಪ್ಪ ತನ್ನ ಕತೆ ಮುಗಿದೇ ಹೋಯಿತು ಅಂದುಕೊಂಡಳು ಯಶೋಧೆ. ಆಗ ರಘುರಾಮ ಒಳಬಂದ ಬಾಗಿಲಲ್ಲಿ ನಿಂತು ನೋಡಿದ. ರುದ್ರಪ್ಪ ಎಂದು ಕೂಗಿ, ಬಂದು ರುದ್ರಪ್ಪನ ಹೆಗಲ ಮೇಲೆ ಕೈಹಾಕಿದ ಆಗ ರುದ್ರಪ್ಪನ ರಾಕ್ಷಸ ಮನೋವೃತ್ತಿ ತಟ್ಪನೆ ಮಾಯವಾಯಿತು. ರುದ್ರಪ್ಪ ಎಷ್ಟೆಂದರೂ ದುರ್ಬಲಘಾತಕ. ರಘುರಾಮನನ್ನು ಎದುರಿಸುವ ಶಕ್ತಿ ಅವನಲ್ಲಿ ಇರಲಿಲ್ಲ. ಆತ ರಘುರಾಮನ ನೆರಳನ್ನು ನೋಡಿದ್ದೇ ಅಲ್ಲಿಂದ ಹೊರಬಿದ್ದ.ರಘುರಾಮ-
“ಯಶೂ” ಎಂದ ಅವನ ಮಗ್ಗುಲಲ್ಲಿ ಕುಳಿತಳು.
“ಅಯ್ಯೋ” ಎಂದವಳು ಮುಖ ಮೈ ಮುಚ್ಚಿಕೊಂಡಳು. ಆಗ ರಘುರಾಮ ಅವಳನ್ನು ಅಪ್ಪಿಕೊಂಡ. ಅವಳ ಕಣ್ಣಲ್ಲಿ ಕಣ್ಣಿರಿಸಿ ನೋಡಿದ. ಅವಳ ಅಂಗಾಂಗಗಳ ಮೇಲೆ ಕೈಯಾಡಿಸಿದ. ಗಂಡ ಎಂತಹಾ ಸಂದರ್ಭಕ್ಕೆ ಸರಿಯಾಗಿ ಬಂದನಲ್ಲ ಎಂಬ ನೆಮ್ಮದಿಯ ಅರಿವಾಗಿ ಯಶೋಧೆ ಅಚ್ಚರಿಪಟ್ಟಳು. ಮನಸ್ಸಿಗೆ ದೇಹಕ್ಕೆ ರುದ್ರಪ್ಪ ಮಾಡಿದ ನೋವು ಇನ್ನು ಮಿಡಿಯುತ್ತಿದ್ದಾಗಲೆ ಆ ನೋವನ್ನು ಅಳಿಸಿಹಾಕುವ ಹಾಗೆ ರಘುರಾಮ ಕಾರ್ಯೋನ್ಮುಖನಾದ.  ಅವಳ ಮೈ ನವಿರೆದ್ದಿತು ದೇಹದ ನರನರಗಳು ಸಂತಸದಿಂದ ಮಿಡಿಯತೊಡಗಿದವು. ಕತ್ತಲೆಯನ್ನು ಸೀಳಿಕೊಂಡು ಮೇಲೆ ಚಿಮ್ಮಿದ ಆಕಾಶಬಾಣ ನೂರು ನಕ್ಷತ್ರಗಳನ್ನು ಉದುರಿಸಿತು. ನೀರಿನ ಸೆಲೆ ಒಡೆಯದೇನೋ ಎಂಬ ಅನುಮಾನ ಇದ್ದಲ್ಲಿಯೇ ನೀರು ಆಕಾಶದೆತ್ತರಕ್ಕೆ ಚಿಮ್ಮಿತು. ಕಾಮನಬಿಲ್ಲಿನ ಅಷ್ಟು ಬಣ್ಣಗಳು ಸುತ್ತ ಹರಡಿಕೊಂದವು.
ರಘುರಾಮ “ಯಶೂ” ಎಂದ.
ಅವನ ದನಿಯಲ್ಲಿ ಹಿಂದೆಂದೂ ಕೇಳದ ಬಿಸಿ, ಪ್ರಖರತೆ ಇತ್ತು. ಮತ್ತೆ ಮತ್ತೆ ಅವಳನ್ನು ಅಪ್ಪಿದ, ಹಿಂಡಿದ. ಅವನ ಬೆನ್ನ ಮೇಲೆ ಕೈಯಾಡಿಸುತ್ತ ಯಶೋಧೆ ನರಳಿದಳು. ಹಿತಕರವಾಗಿ ನಕ್ಕಳು.
“ರಘು ರಘು” ಎಂದು ಅವನ ಕಿವಿಯಲ್ಲಿ ಮಾದಕ ದನಿಯಲ್ಲಿ ಉಸುರಿ ಅವನನ್ನು ಉತ್ತೇಜಿಸಿದಳು.  ಹೊರಗೆ ಕತ್ತಲೆ ಕವಿಯಿತು.ಮೊರ ಬೋರಲಾಗಿ ಬಿದ್ದಿತ್ತು. ಸಿಮೆಂಟ್ ನೆಲದ ಮೇಲೆ ಬಿಳಿ ಅಕ್ಕಿ ಗುಪ್ಪೆ ಗುಪ್ಪೆಯಾಗಿ ಬಿದ್ದಿತ್ತು. ನಂದಿಮರಗಳು ಸಣ್ಣಗೆ ತಿಕ್ಕಿ ತೀಡಿಕೊಂಡು ಸ್ಥಬ್ಧವಾಗಿ ನಿಂತಿದ್ದವು. ಒಲೆಯಲ್ಲಿ ಉರಿಯುತ್ತಿದ್ದ ಬೆಂಕಿಗೆ ಒಲೆ ಮೇಲಿನ ನೀರು ಉಕ್ಕಿ ಬಿದ್ದದ್ದರಿಂದ ಬೆಂಕಿ ಆರಿಹೋಗಿತ್ತು.
“ಅಡಿಗೆ ಮಾಡೋದು ಬೇಡವೇನು? ” ಯಶೋಧ ನಾಚಿಕೆಯಿಂದ ಅತ್ತ ಮುಖ ತಿರುವಿ ಕೇಳಿದಳು.
“ಬೇಡ…” ಎಂದ ರಘುರಾಮ ಕೆದರಿದ ಅವಳ ತಲೆಗೂದಲನ್ನು ಸರಿಪಡಿಸುತ್ತ
* * *
ರಘುರಾಮ ಬೆಳಿಗ್ಗೆ ಹೊರಟಾಗ ಯಶೋಧೆ ಮುಖ ಬಾಡಿಸಿಕೊಂಡಳು.
“ನನಗೆ ಹೆದರಿಕೆಯಾಗುತ್ತಪ್ಪ… ಇಲ್ಲಿ ಹತ್ತಿರ ಯಾರೂ ಇರೋದಿಲ್ಲ.” ಘುರಾಮ-”ಏನು ಮಾದೋದು ?” ಎಂದ.
“ದ್ಯಾವನ ಮಗಳು ಗಂಗಿ ಇದ್ದಾಳೆ, ಅವಳಿಗೆ ಹೇಳಲೇನು…ನಾನು ಬರೋತನಕ ಅವಳು ಇಲ್ಲಿ ಇರಲಿ.”
“ಹಾಗೆ ಮಾಡಿ, ಇಲ್ಲಾ ಅಂದ್ರೆ ಇಲ್ಲಿ ಬದುಕೋದು ಕಷ್ಟ.”
“ಹಾಗೆಲ್ಲ ಹೆದರಬಾರದು” ಎಂದ ರಘುರಾಮ ದ್ಯಾವನ ಮನೆಗೆ ಹೋಗಿ ಗಂಗಿಯನ್ನು ಕರೆತಂದ.
“ಸಾಯಂಕಾಲ ನಾನು ಬರೋತನಕ ಇಲ್ಲೇ ಆಟ ಆಡಿಕೊಂಡಿರು” ಎಂದು ಅವಳಿಗೆ ಹೇಳಿದ. ಗಂಗಿ ಸಣ್ಣವಳೇನಲ್ಲ. ಆಟ ಆಡುವ ವಯಸ್ಸಾದರೂ ರೈತರ ಮನೆ ಮಕ್ಕಳಿಗೆ ಸಾಕಷ್ಟು ಕೆಲಸ ಇರುತ್ತದಲ್ಲ. ಅವಳು ಪಾತ್ರೆ ಬೆಳಗಿ, ಕಸ ಗುಡಿಸಿ ಯಶೋತೆಗೆ ನೆರವಾದಳು. ಒಬ್ಬರು ಜೊತೆಗಿದ್ದರೆ ಎಷ್ಟೋ ಧೈರ್ಯ, ಮಾತನಾಡಿಕೊಂಡು ಕಾಲ ಕಳೆಯಬಹುದು, ನಿಶ್ಚಿಂತೆಯಿಂದ ಇರಬಹುದು. ಈವರೆಗೂ ಯಶೋಧೆಗೆ ಅಲ್ಲಿ ಹೆದರಿಕೆಯಾದುದಿಲ್ಲ. ಹಾವು ಚೇಳಿನ ಹೆದರಿಕೆ ಅವಳಿಗೆ ಇರಲಿಲ್ಲ. ಇನ್ನು ಹುಲಿ ಚಿರತೆಗಳ ಕಾಟವೂ ಅಲ್ಲಿ ಇಲ್ಲ. ಸುತ್ತ ಹಸಿರು ಮರಗಳು ಇವೆ. ನೂರು ಬಗೆಯ ಹಕ್ಕಿಗಳಿವೆ. ಅವಳು ಒಂಟಿಯಾಗಿ ಇದ್ದುಬಿಟ್ಟಿದ್ದಳು. ಆದರೆ ರುದ್ರಪ್ಪನ ಪ್ರಕರಣದ ನಂತರ ಭೀತಿ ಹೆಡೆ ಆಡಿಸಲಾರಂಭಿಸಿತು. ಈಗಲೂ ನೆನೆಸಿಕೊಂಡರೆ ಮೈ ನಡುಗುತ್ತದೆ. ರಘುರಾಮ ತಕ್ಕ ಸಮಯಕ್ಕ ಬಂದ. ಇಲ್ಲದೇ ಇದ್ದಿದ್ದರೆ ? ಗಂಡ ಬಂದ. ಆ ದರಿದ್ರದವ ಓಡಿದೋದ. ನಂತರ?
ಮೊದಲರ್ಧ ಭಯಾನಕವಾದದ್ದು. ಅಸಹ್ಯವಾದದ್ದು. ಆದರೆ ನಂತರದ ಘಟನೆ. ಓ! ಮೈ ಮನಸ್ಸಿಗೆ ಆ ಸಮಯದಲ್ಲಿ ಏನೂ ಬೇಕಿರಲಿಲ್ಲ. ಎದೆಬಡಿತ ನಿಂತಿರಲಿಲ್ಲ. ಆದ ಆಘಾತದಿಂದ ತಾನು ಚೇತರಿಸಿಕೊಂಡಿರಲಿಲ್ಲ. ಆ ಸಮಯದಲ್ಲಿಯೇ ರಘುರಾಮನ ಗುಪ್ತ ಚೇತನ ಚಿಗುರಿಕೊಳ್ಳಬೇಕೆ? ತಾನು ಈ ಕಾರಣಕ್ಕೇನೆ ಹಿಂದಿನ ಘಟನೆಯನ್ನು ಮರೆತೆ. ಈ ಘಟನೆಯೊಡನೆ ತೇಲಿಹೋದೆ. ಆದರೂ ರುದ್ರಪ್ಪ ಬಿತ್ತಿದ ಬೀಜ ಮನಸ್ಸಿನಲ್ಲಿ ಉಳಿಯಿತು. ಈಗ ಮರದ ಎಲೆ  ಅಲುಗಾಡಿದರೂ ಯಾರೋ ಬಂದಂತೆ ಭಾಸವಾಗುತ್ತದೆ. ಈ ಭೀತಿ ಮರೆಯಾಗುವ ತನಕ ಗಂಗಿ ಇರಲಿ. ಯಶೋಧೆ ಗಂಗಿಯನ್ನು ಚೆನ್ನಾಗಿಯೇ ನೋಡಿಕೊಂಡಳು. ಸಾಯಂಕಾಲವಾಗುತ್ತಿರಲು ರಘುರಾಮ ಬರುತ್ತಿದ್ದ. ಬೆಳಕಿದ್ದರೆ ಗಂಗಿಯೊಬ್ಬಳೇ ಮನೆಗೆ ಹೋಗುತ್ತಿದ್ದಳು. ಇಲ್ಲವೆಂದರೆ ರಘುರಾಮ ಅವಳನ್ನು ಮನೆಮುಟ್ಟಿಸಿ ಬರುತ್ತಿದ್ದ.ಈ ಘಟನೆ ನಡೆದು ಏಳೆಂಟು ದಿನಗಳಾಗಿದ್ದವು. ಇದರ ಬಗ್ಗೆ ರಘುರಾಮನೂ ಪ್ರಸ್ತಾಪ ಮಾಡಿರಲಿಲ್ಲ. ಯಶೋಧೆ ಕೂಡ ಮಾತನಾಡಿರಲಿಲ್ಲ. ಅವಳಿಗೆ ಇದು ಬೇಡವಾಗಿತ್ತು. ಆದರೆ ಹಳ್ಳಿಯಲ್ಲಿ ರುದ್ರಪ್ಪನ ಕಾಲನ್ನು ಯಾರೋ ಕಡಿದು ಹಾಕಿದ ಸುದ್ದಿ ಕೇಳಿಬಂದಿತು. ದ್ಯಾವನ ಹೆಂಡತಿ ರುದ್ರಿ ಕಾನುಮರಡಿಗೆ ಬಂದು ಹೇಳಿಹೋದಳು. ಕಾಲು ಕಡಿದವರು ಯಾರು ಎಂದು ಗೊತ್ತಿರಲಿಲ್ಲ. ಗದ್ದೆ ಮನೆಯಲ್ಲಿಯೇ ಅವನ ಕಾಲು ಕಡಿದುಹಾಕಿ ಹೋಗಿದ್ದರು.
“ಅವನು ಒಳ್ಳೆ ಮನುಷ್ಯ ಆಗಿರಲಿಲ್ಲ…ಅನುಭವಿಸಲಿ ಬಿಡಿ…” ಎಂದಿದ್ದಳು. ರಾತ್ರಿ ಗಂಡನ ಮಗ್ಗುಲಲ್ಲಿ ಮಲಗುತ್ತ ಯಶೋಧೆ-
“ಹೀಗಂತೆ ಹೌದಾ ?” ಎಂದು ಕೇಳಿದಳು.
“ಹೌದು…ಅವನು ಪೋಲಿ…ಪೋಲೀಸ್ರು ಕೂಡ ಈ ವಿಷಯದಲ್ಲಿ ಅವನ ಕಡೆ ಇಲ್ಲ…” ಎಂದ.
“ಆವತ್ತು ನನ್ನ ಕೊಂದುಹಾಕಿಬಿಡುತ್ತಿದ್ದ… ನೀವು ಬರದೇ ಇದ್ದಿದ್ರೆ.” ಗಂಡನ ಎದೆಯ ಮೇಲೆ ತಲೆ ಇರಿಸಿ ಹೇಳಿದಳು ಯಶೋಧೆ.
“ನಾನು ಮೊದಲೇ ಬಂದಿದ್ದ….” ಅವಳು ಅಚ್ಚರಿಯಿಂದ ಕೇಳಿದಳು-
“ಮೊದಲೇ ಅಂದ್ರೆ?”
“ಅವನು ಬಾಗಿಲಿಂದ ಒಳಗೆ ಬಂದಾಗಲೇ.”
“ಮತ್ತೆ…ಅಷ್ಟುಹೊತ್ತು ಏನು ಮಾಡತಿದ್ರಿ?” ಅವಳ ಪ್ರಶ್ನೆ ತೀಕ್ಷ್ಣವಾಗಿತ್ತು.
“ನೋಡತ್ತಿದ್ದೆ…”
“ಅಯ್ಯೋ ದೇವರೆ…”
“ಹೌದು ಯಶು ನೋಡುತ್ತಿದ್ದೆ… ಅವನ ಆರ್ಭಟ… ನಿನ್ನ ಕೊಸರಾಟ, ಎಲ್ಲ ನೋಡಿ… ನನಗೆ ಏನೋ ಆಯ್ತು…. ಆವಾಗ ನಾನು ಮುಂದೆ ಬಂದೆ.” ಯಶೋಧ ಅವನಿಂದ ದೂರ ಸರಿದಳು.
“ಅವನು ಹಾಗೆ ಮಾಡಿದ್ದಕ್ಕೆ ನಿಮಗೆ ಸಿಟ್ಟು ಬರಲಿಲ್ವ… ನನ್ನ ಮೇಲೆ ಕರುಣೆ ಬರಲಿಲ್ವ…”
“ಆ ಕ್ಷಣದಲ್ಲಿ ಅವನ ಮೇಲೆ ಸಿಟ್ಪು ನಿನ್ನ ಮೇಲೆ ಕರುಣೆ ಬರಲಿಲ್ಲ… ಆವಾಗ ನನಗೆ ಬೇರೆ ಏನೋ ಆಗಿತ್ತು…ಬೇರೆ ಏನೋ…”
“ನಿಮ್ಮ ಮಾತೇ ನನಗೆ ಅರ್ಥ ಆಗುತ್ತಿಲ್ಲ…ನೀವು ನನ್ನನ್ನ ನಿಜವಾಗಿ ಪ್ರೀತಿಸತೀರೋ…. ಇಲ್ಲ ನಾಟಕ ಆಡತೀರೋ ನನಗೆ ಗೊತ್ತಾಗ್ತಿಲ್ಲ.:”
“ನಿನ್ನ ಬಿಟ್ಪು ನಾನು ಬದುಕಲಾರೆ ಯಶು…ಆದರೆ, ಆದರೆ ಆವತ್ತಿನ ಹಾಗೆ ನಿನ್ನನ್ನು ಭೋಗಿಸಬೇಕು ಅನ್ನೋದಾದ್ರೆ…ಆವತ್ತು ನಡೆದ ಹಾಗೆ ಒಂದು ಘಟನೆ ನನ್ನ ಕಣ್ಣೆದುರು ನಡೀಬೇಕು. ಆವಾಗ ನಾನು ಬೆಂಕಿ ಹೊತ್ತಿಕೊಂಡ ಪಂಜಿನ ಹಾಗೆ ಆಗ್ತೇನೆ…ಇಲ್ಲಾಂದ್ರೆ ನನ್ನ ಕೈಲಿ ಏನೂ ಆಗೋಲ್ಲ.”
“ಮಾತಾದಬೇಡಿ… ನಾನು ಕಿವಿಯಾರೆ ಹೇಳಲಾರೆ”
“ಇರೋ ವಿಷಯ ಯಶು…” ಯಶೋಧೆ ಅವನ ತುಟಿಗಳ ಮೇಲೆ ಕೈ ಇರಿಸಿದಳು. ಅವನು ಮುಂದೆ ಮಾತನಾಡಲಿಲ್ಲ. ಆದರೆ ಅವನ ಮಾತುಗಳನ್ನು ಕೇಳಿಸಿಕೊಂಡ ಯಶೋಧೆ ಯೋಚನೆ ಮಾಡುತ್ತ ಮಲಗಿಕೊಂದಳು.

