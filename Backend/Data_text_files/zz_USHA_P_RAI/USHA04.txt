ಕಾಣಬೇಡಿ ಕನಸುಗಳ
ಕಾಣಬೇಡಿ  ಕನಸುಗಳ
ಸಾವಿರದ ಒಬೈನೂರ ತೊಂಭತ್ತೊಂಬತ್ತರಲ್ಲಿ ಬ್ಯಾಂಕುಗಳಲ್ಲಿ ಸ್ವಯಂ ನಿವೃತ್ತಿ ಜಾರಿಗೆ ಬಂದಾಗ ಅರ್ಧಕರ್ಧ ನೌಕರರು ತಮಗೆ ಬಂದ ಲಕ್ಷಗಟ್ಟಳೆ ಬ್ಯಾಂಕ್ ಬ್ಯಾಲೆನ್ಸ್ ಹಿಡಿದುಕೊಂಡು ಮನೆಯಲ್ಲಿ ಕುಳಿತದ್ದು ಈಗ ಹಳೆಯ ಕಥೆ. ಮೊದಲ ಬಾರಿಗೆ ಲಕ್ಷಗಟ್ಟಳೆಯಲ್ಲಿ ಖಾತೆಯಲ್ಲಿ ಹಣ ಜಮಾ ಆದಾಗ ಎಲ್ಲರೂ ಲಕ್ಷಾಧಿಪತಿಗಳೇ. ಅದರಲ್ಲೂ ಪತಿಪತ್ನಿ ಇಬ್ಬರೂ ಕೆಲಸದಲ್ಲಿದ್ದು ಸ್ವಯಂ ನಿವೃತ್ತಿ ಪಡೆದಾಗ ಕೆಲಸಕ್ಕೆ ಹೋಗದೆ ಕೈಯಲ್ಲಿ ಹಣ ಓಡಾಡುವಂತಾದಾಗ ಬದುಕು ನಿರಾಳವಾದಂತೆ ಆಕಾಶದಲ್ಲಿ ತೇಲಾಡಿದ ಅನುಭವ.
ಅಲ್ಲಿಯವರೆಗೆ ಬ್ಯಾಂಕಿನಿಂದ ಸಿಗುವ ಸಾಲಗಳಲ್ಲಿಯೇ ಮುಳುಗಿ ತಿಂಗಳು ತಿಂಗಳು ಕಂತು ವಜಾ ಆಗಿ ಕೈಗೆ ಸಿಗುತ್ತಿದ್ದ ಅಲ್ಪಸ್ವಲ್ಪ ಸಂಬಳದಲ್ಲಿ ತಿಂಗಳ ಖರ್ಚಿಗೆ ಒದ್ದಾಡಿದ್ದು; ಮಕ್ಕಳನ್ನು ಒಳ್ಳೆಯ ಶಾಲೆಗೆ ಸೇರಿಸಲು ಡೊನೇಶನ್ ಕೊಡಬೇಕಾದಾಗ ಅಲ್ಲಿಂದ ಇಲ್ಲಿಂದ ಸಾಲ ತೆಗೆದದ್ದು; ದೀಪಾವಳಿಗೆ ಮಕ್ಕಳಿಗೆ ಪಟಾಕಿ, ಸುರುಸುರು ಕಡ್ಡಿ, ಆಕಾಶ ಬಾಣ ಎಲ್ಲ ಬೇಕಾದಷ್ಟು ಕೊಡಿಸಬೇಕೆಂದು ಪ್ರತೀ ತಿಂಗಳು ಕಂತು ಕಟ್ಟುತ್ತಿದ್ದುದು; ಕಂತಿನಲ್ಲಿ ಸೀರೆಗಳನ್ನು ತೆಗೆದುಕೊಳ್ಳುತ್ತಿದ್ದುದು; ಚಿನ್ನದ ಅಂಗಡಿಗಳಲ್ಲಿ ಲಕ್ಕಿ ಡ್ರಾ ಸ್ಕೀಂಗಳಿಗೆ ಸೇರಿ ಒಂದೆರಡು ಚಿಕ್ಕ ಪುಟ್ಟ ಒಡವೆಗಳನ್ನು ಮಾಡಿಸುತ್ತಿದ್ದುದು ಹೀಗೆ ಏನೇನೋ ಬ್ಯಾಲೆನ್ಸಿಂಗ್ ಆಕ್ಟ್ ಮಾಡಿಕೊಂಡು ಜೀವನ ಸಾಗಿಸುತ್ತಿದ್ದ ಎಲ್ಲ ನೆನಪುಗಳು ಸ್ವಯಂ ನಿವೃತ್ತಿ ಪಡೆದು ಮನೆಯಲ್ಲಿ ಕುಳಿತಾಗ ಹಳೆಯ ನೆನಪುಗಳ ಖಜಾನೆ ಸೇರಿದ್ದವು. ಬರುತ್ತಿದ್ದ ಪೆನ್ಶನ್ ಪೂರ್ತಿಯಾಗಿ ಕೈಗೆ ಸಿಗುವಾಗ ದಿನಗಳು ಆರಾಮವಾಗಿಯೇ ಕಳೆಯಬಹುದೆನ್ನುವ ಸಮಾಧಾನ.
ಹಣ ಕೈಗೆ ಬಂದಾಗ ಎಲ್ಲರಿಗೂ ಮೊದಲ ಯೋಚನೆ ಡೋನೇಶನ್ ಕೊಟ್ಟಾದರೂ ಮಗನಿಗೆ ಹೆಚ್ಚಿನ ಡಿಗ್ರಿಗಳನ್ನು ಕೊಡಿಸೋದು, ಮಗಳಿಗೆ ಮದುವೆ ಮಾಡೋದು. ಒಂದೊಂದೇ ಭಾರಗಳನ್ನು ಕಳಚಿ ಆಮೇಲೆ ಬರುವ ಪಿಂಚಣಿಯಲ್ಲಿ ಪತಿಪತ್ನಿ ಆರಾಮವಾಗಿ ಯಾರಿಗೂ ಭಾರವಾಗದಂತೆ ಜೀವನ ಸಾಗಿಸೋ ಕನಸು. ಹೇಗೋ ಬ್ಯಾಂಕಿನ ಸಾಲದಲ್ಲಿ ಮನೆಕಟ್ಟಿಯಾಗಿರುತ್ತೆ. ಬಾಡಿಗೆ ಕೊಡುವ ತಲೆಬಿಸಿ ಇಲ್ಲ. ಹೆಚ್ಚಿನವರು ಕಾರೂ ತೆಗೆದುಕೊಂಡಿರುತ್ತಾರೆ. ಸ್ವಯ0 ನಿವೃತ್ತಿ ತೆಗೆದುಕೊಳ್ಳುವಾಗ ತೆಗೆದುಕೊಂಡ ಸಾಲಗಳೆಲ್ಲ ಮುಗಿದೂ ಇರುತ್ತೆ. ಬರುವ ಪಿಂಚಣಿ ತಮ್ಮದೇ. ಇಬ್ಬರಿಗೂ ಪಿಂಚಣಿ ಬರುತ್ತಿದ್ದರೆ ಯಾವುದಕ್ಕೂ ಕೊರತೆಯಿಲ್ಲ. ಮಕ್ಕಳ ಮುಂದೆ ಕೈ ಚಾಚುವ ಅಗತ್ಯವಿಲ್ಲ.
ಸುಧಾಕರ್ ಮತ್ತು ಪ್ರತಿಮಾ ಕೂಡಾ ಹಲವು ಲಕ್ಷಗಳ ಮೊತ್ತದೊಡನೆ ಬ್ಯಾಂಕಿನಿಂದ ಹೊರಬಂದಾಗ ಯೋಚಿಸಿದ್ದು ಹೀಗೆ!  ಆರತಿಗೊಬ್ಬಳು ಕೀರ್ತಿಗೊಬ್ಬ ಎನ್ನುವಂತೆ ಇಬ್ಬರು ಮಕ್ಕಳು. ದೊಡ್ಡವ ಚಿರಾಗ್ ಬೆಂಗಳೂರು ಮೆಡಿಕಲ್ ಕಾಲೇಜಿನಲ್ಲಿ ವೈದ್ಯಕೀಯ ಶಿಕ್ಷಣ ಮುಗಿಸಿದ್ದ. ಮೆರಿಟ್ ಸೀಟ್ ಸಿಕ್ಕಿದ್ದರಿಂದ ಕಲಿಸುವುದೇನೂ ಕಷ್ಟವಾಗಿರಲಿಲ್ಲ. ಮುಂದೆ ಯಾವುದಾದರೂ ಒಂದು ಬ್ರಾಂಚಿನಲ್ಲಿ ವಿಶೇಷ ಪರಿಣತಿ ಪಡೆಯದಿದ್ದರೆ ಡಾಕ್ಟರುಗಳಿಗೆ ಭವಿಷ್ಯವೇ ಇಲ್ಲ ಎನ್ನುವುದು ತಂದೆ ಮಗ ಇಬ್ಬರಿಗೂ ಗೊತ್ತಿತ್ತು. ಚಿರಾಗ್ ಎಲ್ಲ ಸ್ಪರ್ಧಾತ್ಮಕ ಪರಿಕ್ಷೆಗಳಿಗೆ ಕುಳಿತಿದ್ದರೂ ಪ್ರಯೋಜನವಾಗಿರಲಿಲ್ಲ. ಗವರ್ನ್‍ಮೆಂಟ್ ಸೀಟು ಸಿಗದಿದ್ದರೆ ಕಲಿಯುವುದು ಕಷ್ಟ. ಲಕ್ಷಗಟ್ಟಳೆ ಡೊನೇಶನ್ ಕೊಡಬೇಕು. ಸರಕಾರಿ ಸೀಟು ಸಿಗದೆ ಮಗ ಮುಖ ಚಿಕ್ಕದು ಮಾಡಿ ಕುಳಿತಾಗ ಹೆತ್ತವರಿಬ್ಬರೂ ಅಷ್ಟು ಡೊನೇಶನ್ ಕೊಡಲಾಗದೇ ಒಳಗೊಳಗೇ ಕೊರಗುತ್ತಿದ್ದರು. ಅವನು ಒಂದು ಪ್ರೈವೇಟ್ ಆಸ್ಪತ್ರೆಯಲ್ಲಿ ಬರೇ ಆರು ಸಾವಿರ ಸಂಬಳಕ್ಕೆ ಕೆಲಸಕ್ಕೆ ಸೇರಿದ್ದ.
ಮೆಡಿಕಲ್‍ಗೆ ಸೇರದೆ ತನ್ನ ಇತರ ಗೆಳೆಯರಂತೆ ಕಂಪ್ಯೂಟರ್ ಇಂಜಿನಿಯರಿಂಗ್ ಮಾಡಿದ್ದರೆ ಈಗ ಐದು ಅಂಕಿಯ ಸಂಬಳ ಪಡೆಯುತ್ತಿದ್ದೆ. ನೀವು ಮೆಡಿಕಲ್‍ಗೆ ಸೇರಿಸಿ ನಾಲ್ಕು ಅಂಕಿಯ ಸಂಬಳಕ್ಕೂ ಗತಿ ಇಲ್ಲದ ಹಾಗಾಯಿತು ಎಂದು ನಿರಾಸೆಯಿಂದ ಮಗ ಗೊಣಗುವಾಗ ಅವನನ್ನು ಸಮಾಧಾನಿಸುವ ದಾರಿಯೇ ಕಾಣದೆ ಸುಧಾಕರ ನೊಂದುಕೊಂಡಿದ್ದ. ಸಿ. ಇ. ಟಿ.ಯಲ್ಲಿ ಒಳ್ಳೆಯ ನಂಬರ್ ಬಂದಾಗ ಬೆಂಗಳೂರು ಮೆಡಿಕಲ್ ಕಾಲೇಜಿನಲ್ಲೇ ಸೀಟು ಸಿಗುವ ಸಾಧ್ಯತೆ ಇರುವಾಗ ಸುಧಾಕರ ಮಗನಿಗೆ ಹೇಳಿದ್ದು ನಿಜ. ಈಗ ಒಮ್ಮೆಲೇ ಜಾಗತೀಕರಣದಿಂದ ಇಂಜಿನಿಯರ್ ವಿದ್ಯಾರ್ಥಿಗಳ ಅದೃಷ್ಟ ಖುಲಾಯಿಸಿದೆ. ಇದು ತಾತ್ಕಾಲಿಕವೂ ಆಗಿರಬಹುದು. ಮುಂದೇನಾಗುವುದೋ ಯಾರಿಗೆ ಗೊತ್ತು? ಆದರೆ ವೈದ್ಯಕೀಯ ವೃತ್ತಿ ಹಾಗಲ್ಲ. ಸಾಯುವವರೆಗೂ ಸಂಪಾದಿಸುವ ಅವಕಾಶ ಇದೆ. ಒಮ್ಮೆ ಜನಪ್ರಿಯರಾದರೆ ಸಾಕು. ಜನ ಹುಡುಕಿಕೊಂಡು ಬರುತ್ತಾರೆ. ಯಾವತ್ತಿಗೂ ವೈದ್ಯಕೀಯ ವೃತ್ತಿ ಇಂಜಿನಿಯರ್‍ಗಿಂತ ಒಳ್ಳೆಯ ವೃತ್ತಿ ಎನ್ನುವ ವಾದ ಸುಧಾಕರನದ್ದು. ಆದರೆ ಜನಪ್ರಿಯನಾಗಬೇಕಾದರೆ ಹೆಚ್ಚಿನ ಡಿಗ್ರಿಗಳು ಇರಬೇಕು. ಎಲ್ಲಿಂದ ಡೊನೇಶನ್ ಕೊಡಲಿ? ಸುಧಾಕರ ಮತ್ತು ಪ್ರತಿಮಾ ಯೋಚಿಸುತ್ತಿದ್ದರು.
ಅದೇ ಸಮಯದಲ್ಲಿ ಈ ನಿವೃತ್ತಿ ಯೋಜನೆ ಘೋಷಿಸಲ್ಪಟ್ಟಿತ್ತು. ಪತಿಪತ್ನಿ ಇಬ್ಬರೂ ಪೆನ್ಶನ್ ಆಯ್ಕೆ ಮಾಡಿದ್ದರಿಂದ ಯಾವುದೇ ಯೋಚನೆ ಮಾಡದೆ ಸ್ವಯ0 ನಿವೃತ್ತಿ ಪಡೆದು ಬಂದ ಹಣದಲ್ಲಿ ಇಪ್ಪತ್ತೈದು ಲಕ್ಷ ಡೊನೇಶನ್ ಕೊಟ್ಟು ಸರ್ಜರಿಯಲ್ಲಿ ಹೆಚ್ಚಿನ ಪರಿಣತಿ ಪಡೆಯುವ ಕೋರ್ಸಿಗೆ ಸೇರಿಸಿದ್ದರು. ಎರಡು ವರ್ಷ ಕಳೆದ ಮೇಲೆ ಮಗ ಕೈತುಂಬಾ ಸಂಪಾದಿಸುತ್ತಾನೆ ಎನ್ನುವ ಕನಸು ಹೆತ್ತವರ ಮನಸ್ಸಿಗೆ ನೆಮ್ಮದಿ ನೀಡಿತ್ತು. ತಮಗೇನಾದರೂ ಹಣದ ಅಡಚಣೆಯಾದರೆ ಮಗ ಬಿಟ್ಟು ಹಾಕಲಿಕ್ಕಿಲ್ಲ ಎನ್ನುವ ಆಶಾವಾದ ಹೆತ್ತವರದ್ದು.
ಮಗಳು ಚಿನ್ಮಯಿ ಕಂಪ್ಯೂಟರ್ ಇಂಜಿನಿಯರಿಂಗ್ ಕೊನೆಯ ವರ್ಷದಲ್ಲಿದ್ದಳು. ಅವಳಿಗೂ ಸುರತ್ಕಲ್ ಇಂಜಿನಿಯರಿಂಗ್ ಕಾಲೇಜಿನಲ್ಲಿ ಫ್ರೀ ಸೀಟು ಸಿಕ್ಕಿದ್ದರಿಂದ ಹೆಚ್ಚಿಗೆ ಖರ್ಚೇನೂ ಇರಲಿಲ್ಲ. ಕಲಿತಾದ ಕೂಡಲೇ ಅವಳಿಗೂ ಕೆಲಸ ಸಿಗುತ್ತೆ. ಮಗ ಹೇಳುವಂತೆ ಅವಳಿಗೂ ಐದು ಅಂಕಿಯ ಸಂಬಳ ಬರುತ್ತೆ. ಒಂದೆರಡು ವರ್ಷ ಕೆಲಸ ಮಾಡಲಿ. ಅವಳ ಮದುವೆಗೆ ಬೇಕಾದ ಒಡವೆಗಳಿಗೆ ಆಗುತ್ತೆ. ಮತ್ತೆ ಇಬ್ಬರಿಗೂ ಒಟ್ಟಿಗೇ ಮದುವೆ ಮಾಡಿದರೆ ಎಲ್ಲವೂ ಸರಾಗ. ಇದು ಸುಧಾಕರ್ ದಂಪತಿಗಳ ಯೋಚನೆ. ಪೆನ್ಶನ್ ಬರುತ್ತಿದ್ದುದರಿಂದ ತಲೆಬಿಸಿ ಇರಲಿಲ್ಲ. ಭವಿಷ್ಯದ ಕನಸುಗಳು ಶ್ರೀಮಂತವಾಗಿದ್ದವು.
ಮಗನ ಪೆÇೀಸ್ಟ್ ಗ್ರಾಜ್ಯುಯೇಶನ್ ಮುಗಿದಾಗ ಹೆತ್ತವರ ಸಂತಸ ಹೇಳತೀರದು. ಕಲಿಯುತ್ತಿರುವಾಗಲೇ ಅವನಿಗೆ ನೆಂಟಸ್ತಿಕೆಗಳು ಬರುತ್ತಿದ್ದುವು. ಹೆಣ್ಣಿನ ಕಡೆಯವರು ಎಷ್ಟು ಬೇಕಾದರೂ ವರದಕ್ಷಿಣೆ ಕೊಡಲು ತಯಾರಿದ್ದರು. ಚಿರಾಗ್ ನೋಡಲು ಚೆನ್ನಾಗಿದ್ದ. ಬಣ್ಣ ಸ್ವಲ್ಪ ಕಪ್ಪಾದರೂ ಯಾರಾದರೂ ಮೆಚ್ಚುವ ಆಕರ್ಷಕ ಯುವಕ. ಒಂದೆರಡು ನೆಂಟಸ್ತಿಕೆ ಹತ್ತಿರ ಬಂದಾಗ ಮಗ ಕಲಿತಾಗಲಿ ಆಮೇಲೆ ನೋಡೋಣ ಎಂದಷ್ಟೇ ಹೇಳಿದ್ದ. ಮತ್ತೆ ಕೆಲಸ ಸಿಗಲಿ ಎನ್ನಲು ಸುರುಮಾಡಿದ್ದ. ಮಗಳಿಗೂ ಹುಡುಗ ಹುಡುಕುತ್ತಿದ್ದರು. ಅವಳಿಗೆ ಹುಡುಗ ಸಿಗುವುದೇನೂ ಕಷ್ಟವಲ್ಲ. ಇಂಜಿನಿಯರ್ ಹುಡುಗಿಯರನ್ನು ಹುಡುಕಿ ಹುಡುಕಿ ಮದುವೆಯಾಗುತ್ತಿದ್ದರು. ಇಂಜಿನಿಯರಿಂಗ್ ಆದ ಹುಡುಗಿಯರು ಚಿನ್ನದ ಮೊಟ್ಟೆ ಇಡುವ ಕೋಳಿ ಎನ್ನುವುದು ಎಲ್ಲರಿಗೂ ಗೊತ್ತಿತ್ತು. ಇಬ್ಬರಿಗೂ ಒಟ್ಟಿಗೇ ಆದರೆ ಚಂದ ಎನ್ನುವ ಆಸೆ ಹೆತ್ತವರದ್ದು.
ಒಂದು ದಿನ ಮಗ ಇವರ ಆಸೆ, ಕನಸುಗಳಿಗೆಲ್ಲ ಬಾಂಬ್ ಹಾಕಿದ್ದ ‘ನಾನು ಒಬ್ಬಳು ಹುಡುಗಿಯನ್ನು ಪ್ರೀತಿಸುತ್ತಿದ್ದೇನೆ. ಅವಳನ್ನೇ ಮದುವೆಯಾಗಬೇಕೆಂದಿದ್ದೇನೆ. ನಿಮ್ಮ ಒಪ್ಪಿಗೆ ಬೇಕು.’
ಏನೇನೋ ಕನಸುಗಳನ್ನು ಕಟ್ಟಿದ್ದ ಹೆತ್ತವರಿಗೆ ದೊಡ್ಡ ಆಘಾತ! ಕನಸುಗಳಿಗೆಲ್ಲ ಮಗ ಕೊಳ್ಳಿಯಿಟ್ಟು ಬಿಟ್ಟಿದ್ದ. ಮಾತು ಕಳಕೊಂಡಂತ ಸೋಲಿನ ಭಾವ. ಸ್ವಲ್ಪ ಹೊತ್ತು ಇಬ್ಬರ ನಾಲಗೆಗೂ ಮಾತಾಡುವ ಶಕ್ತಿ ಇರಲಿಲ್ಲ. ತಮ್ಮ ಉಳಿತಾಯವನ್ನೆಲ್ಲ ಮಗನ ಮೇಲೆ ಇನ್ವೆಸ್ಟ್ ಮಾಡಿ ಆಗಿದೆ. ಏನಾದರೂ ಖಾಯಿಲೆ ಕಸಾಲೆಯಾದರೆ ಆಸ್ಪತ್ರೆಗೆ ಕೊಡಲೂ ಕೈಯಲ್ಲಿ ಉಳಿಸಿಕೊಂಡಿಲ್ಲ. ಇದೆಲ್ಲಾ ಗೊತ್ತಿದ್ದೂ ಹೀಗೆ ಮಾಡುತ್ತಿರುವ ಈ ಮಗ ನಮ್ಮನ್ನು ನೋಡಿಕೊಳ್ಳುವನೇ?
ಸುಧಾಕರ ಸೋತ ಸ್ವರದಲ್ಲಿ ‘ಏನಿದು? ನಮ್ಮ ಪರಿಸ್ಥಿತಿ ಬಗ್ಗೆ ಏನಾದರೂ ಜ್ಞಾನವಿದೆಯಾ ನಿನಗೆ?’
ಪ್ರತಿಮಾಗೆ ತಲೆಯೆತ್ತಿ ಮಗನನ್ನು ನೋಡುವುದೂ ಆಗಲಿಲ್ಲ. ಕನಸುಗಳೆಲ್ಲ ನುಚ್ಚು ನೂರಾಗಿದ್ದವು. ಭವಿಷ್ಯ ಕತ್ತಲಾಗಿತ್ತು.
ಮಗನೇ ಉತ್ತರಿಸಿದ. ‘ನಿಮಗೆ ನಾನು ತುಂಬ ನೋವು ಕೊಡುತ್ತಿದ್ದೇನೆ ನಿಜ. ಆದರೆ ನಾನು ಬೇರೆ ಹುಡುಗಿಯನ್ನು ಮದುವೆಯಾಗಲಾರೆ. ಅಮ್ಮ ನೀವೊಮ್ಮೆ ಅವಳನ್ನು ನೋಡಿ. ಮತ್ತೆ ಒಪ್ಪಿಗೆ ಕೊಡಿ’
‘ನಮ್ಮ ಒಪ್ಪಿಗೆಯ ಅಗತ್ಯ ಇದೆಯಾ ನಿನಗೆ? ಯಾರ ಮಗಳು? ಎಲ್ಲಿಯವಳು? ಯಾವ ಜಾತಿಯವಳು?’
‘ಅಮ್ಮ ಈ ಕಾಲದಲ್ಲಿ ಜಾತಿಯ ಬಗ್ಗೆ ಮಾತಾಡಬೇಕೆ? ಯಾವ ಜಾತಿಯಾದರೇನು ಅವಳು ಸುಸಂಸ್ಕೃತಳಾಗಿದ್ದರೆ ಸಾಲದೇ?’
‘ಆದರೂ ಹೇಳು. ಇಷ್ಟು ಕೇಳಿದವರಿಗೆ ಅದನ್ನೂ ಕೇಳುವ ಧೈಯ9ವಿದೆ.’ ಪ್ರತಿಮಾ ಗಡಸಾಗುತ್ತಿದ್ದಳು.
‘ಅಮ್ಮ ಅವಳು ಹಿಂದುವೇ. ಆದರೆ ಕೇರಳಾದವಳು. ಮಳೆಯಾಳಿ ಹುಡುಗಿ.’
‘ಹಾಗಾದರೆ ಮುಗಿಯಿತು. ಮಳಿಯಾಳಿ ಹುಡುಗಿಯರು ಎಷ್ಟು ಜೋರಿರುತ್ತಾರೆ ಗೊತ್ತಾ ನಿನಗೆ? ಅವಳು ನೀನಿದ್ದಲ್ಲಿ ಬಂದಿರುವುದು ಕನಸು. ನೀನೇ ಅವಳ ಹಿಂದೆ ಹೋಗಬೇಕಾದೀತು.’
‘ಅಮ್ಮ ಹಾಗೆ ಹೇಳಬೇಡಿ. ಅವಳು ಎಲ್ಲರಂಥವಳಲ್ಲ. ಬೇರೆಯೇ ಇದ್ದಾಳೆ. ನೀವು ನೋಡಿ ನಿಮಗೇ ತಿಳಿಯುತ್ತದೆ.’
‘ಎಲ್ಲರೂ ಮೊದಲು ಹಾಗೇ. ಎಲ್ಲರಂಥಲ್ಲ ಬೇರೆಯೇ. ಮದುವೆಯಾಗಿ ಒಟ್ಟಿಗೆ ನಿಂತಮೇಲೆ ಎಲ್ಲ ಬಣ್ಣ ಬಯಲಾಗೋದು. ನನಗೆ ನೋಡುವ ಆಸಕ್ತಿ ಇಲ್ಲ. ನಿನಗೂ ಇದು ಬೇಡ.’
‘ಹಾಗಾದರೆ ನನಗೆ ಮದುವೆಯೇ ಬೇಡ.’
ಹೆತ್ತವರನ್ನು ದೊಡ್ಡ ಸಂದಿಗ್ಧದಲ್ಲಿ ಕೆಡವಿ ಮಗ ಎದ್ದುಹೋದಾಗ ಸುಧಾಕರ ಹೆಂಡತಿಗೆ ‘ಈಗ ಸ್ವಲ್ಪ ಸಮಾಧಾನದಿಂದಿರು. ನೋಡೋಣ. ನಾವು ಬೇಡವೆಂದರೆ ಎಲ್ಲರೂ ಮಾಡುವ ಹಾಗೆ ಅವನು ಮನೆ ಬಿಟ್ಟು ಹೋಗಿ ಮದುವೆಯಾಗುತ್ತಾನೆ. ನಮ್ಮ ಸಂಬಂಧಗಳೇ ಕಡಿದು ಹೋಗುತ್ತದೆ. ಯೋಚನೆ ಮಾಡೋಣ.’
ಪ್ರತಿಮಾ ಮಕ್ಕಳನ್ನು ತನ್ನ ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿಸಿ ಬೆಳೆಸಿದ್ದಳು. ಅವರು ಏನು ಕೇಳಿದರೂ ಇಲ್ಲವೆನ್ನುತ್ತಿರಲಿಲ್ಲ. ಗಂಡನಿಗೆ ಅಡಗಿಸಿಯಾದರೂ ಅವರ ಆಸೆಗಳನ್ನು ಪೂರೈಸುತ್ತಿದ್ದಳು. ಮಗ ಕಾಲೇಜಿಗೆ ಸೇರಿದಾಗ ಅವನಿಗೆ ಯೆಸ್‍ಡಿ ಬೈಕೇ ಬೇಕು ಎಂದಾಗ ಗಂಡನನ್ನು ಒಪ್ಪಿಸಿ ತಾನೇ ವೆಹಿಕಲ್ ಲೋನ್ ಹಾಕಿ ಅವನಿಗೆ ಬೈಕು ತೆಗೆಸಿಕೊಟ್ಟಿದ್ದಳು.
ಅವನು ಪೆÇೀಸ್ಟ್ ಗ್ರಾಜ್ಯುಯೇಶನ್ ಆಗಲೇ ಬೇಕೆಂದಾಗ ತಮ್ಮ ಭವಿಷ್ಯದ ಬಗ್ಗೆ ಯೋಚಿಸಿದೇ ತಮ್ಮ ಕೈಗೆ ಬಂದುದನ್ನೆಲ್ಲಾ ಡೋನೇಶನ್ ಕೊಟ್ಟು ಅವನಿಗೆ ಕಲಿಸಿದ್ದರು. ಹಣ ಬರುತ್ತದೆ ಹೋಗುತ್ತದೆ ಕಲಿತ ವಿದ್ಯೆ ಯಾವಾಗಲೂ ಜೊತೆಗಿರುತ್ತದೆ. ಅವನು ಕಲಿತು ಕೆಲಸ ಮಾಡಿದರೆ ತಮಗೆ ಯಾವ ತೊಂದರೆಯೂ ಆಗಲಿಕ್ಕಿಲ್ಲ. ಒಬ್ಬ ಒಳ್ಳೆಯ ವಿದ್ಯಾವಂತ ಹುಡುಗಿಯನ್ನು ತರಬೇಕು. ಸುಂದರಿಯಾಗಿರಬೇಕು. ಅತ್ತೆ ಮಾವನನ್ನು ಗೌರವದಿಂದ ಕಾಣುವಂತವಳಾಗಬೇಕು. ಚಿನ್ಮಯಿ ಮದುವೆಯಾಗಿ ಹೋದ ಮೇಲೆ ತಮಗೂ ಮಗಳಂತವಳೊಬ್ಬಳು ಬೇಕು. ಸೊಸೆಯಾಗಿ ಬಂದವಳು ಮಗಳಾಗಬೇಕು. ಇದವಳ ಆಸೆ, ಮತ್ತು ಕನಸಾಗಿತ್ತು. ಸುಧಾಕರನಿಗೂ ಅಷ್ಟೇ. ವರದಕ್ಷಿಣೆಯ ಮೇಲೆ ಆಸೆಯಿಲ್ಲ. ಬೆಳ್ಳಿ ಚಿನ್ನ ಯಾವುದನ್ನೂ ಹುಡುಗಿ ತರಬೇಕಿಲ್ಲ. ಜೀವಿಸಲು ಬೇಕಾಗುವಷ್ಟು ಸೌಲಭ್ಯ ತಮ್ಮಲ್ಲೇ ಇದೆ. ಸ್ವಂತ ಮನೆಯಿದೆ. ಖಾಲಿ ಸೈಟೂ ಒಂದಿದೆ. ಒಬ್ಬನಿಗೆ ಮನೆಯಾಯಿತು. ಮಗಳಿಗೆ ಸೈಟಾಯಿತು. ಹುಡುಗಿಯ ಹೆತ್ತವರು ತಮ್ಮ ಶಕ್ತ್ಯಾನುಸಾರ ಮದುವೆ ಮಾಡಿಕೊಟ್ಟರೆ ಸಾಕು. ತಮಗೆ ಬೇಕಾದದ್ದು ಹುಡುಗಿ ಮಾತ್ರ. ಮಗನಿಗೆ ಸರಿಯಾದ ಹೆಂಡತಿಯಾಗಿ ನಮಗೆ ಮಗಳಾಗಿ ಇದ್ದರೆ ಸಾಕು. ಆದರೆ ಎಲ್ಲ ಕನಸುಗಳು ನುಚ್ಚುನೂರಾಗಿದ್ದುವು.
ಕೆಲವು ನೆಂಟಸ್ತಿಕೆಗಳು ಬಂದಿದ್ದರೂ ಯಾವುದೂ ಸರಿಯಾಗಿ ಕೂಡಿಬಂದಿರಲಿಲ್ಲ. ಈಗ ಎಲ್ಲವೂ ಕೂಡಿ ಇನ್ನೇನು ಹುಡುಗ ನೋಡಿ ಒಪ್ಪಿಗೆ ಕೊಟ್ಟರೆ ಆಯಿತು ಎನ್ನುವಷ್ಟರಲ್ಲಿ ಇವನದ್ದು ಈ ತಗಾದೆ.
ಎಲ್ಲ ಎಣಿಸಿದ ಹಾಗೆ ನಡೆದರೆ ಜೀವನವೆಷ್ಟು ನಿರಾಳ! ಕೈಯಲ್ಲಿ ಹಣವಿಲ್ಲದಾಗ ಹಣವಿದ್ದಿದ್ದರೆ ಎಲ್ಲ ಸಮಸ್ಯೆಗಳಿಗೂ ಪರಿಹಾರ ಸಿಗುತ್ತಿತ್ತೇನೋ ಎನ್ನುವ ಆಶಾವಾದ. ಹಣ ಕೈಗೆ ಬಂದಾಗ ಹುಟ್ಟಿಕೊಳ್ಳುವ ಹೊಸಹೊಸ ಸಮಸ್ಯೆಗಳಿಗೆ ಪರಿಹಾರ ಸಿಗದಾಗ ಜೀವನ ಅಂದರೆ ಇಷ್ಟೇ ಎಲ್ಲಾ ಸರಿಯಾಗಿರಲೂ ಅದೃಷ್ಟಬೇಕು ಎನ್ನುವ ನಿರಾಶಾವಾದ.
ಮಕ್ಕಳು ಬಗ್ಗದಿದ್ದಾಗ ಹೆತ್ತವರೇ ತಮ್ಮೆಲ್ಲ ಆಸೆ ಆಕಾಂಕ್ಷೆಗಳಿಗೆ ತಿಲಾಂಜಲಿ ಇತ್ತು ಮಕ್ಕಳು ಹೇಳಿದ ಹಾಗೆ ಕೇಳಬೇಕು. ಮಗ ಹಿಡಿದ ಹಠ ಬಿಡಲಿಲ್ಲ. ಹೆತ್ತವರು ಒಪ್ಪಿಕೊಳ್ಳದೆ ಬೇರೆ ದಾರಿ ಇರಲಿಲ್ಲ. ಮನಸ್ಸಿಲ್ಲದ ಮನಸಿನಿಂದ ಸುಧಾಕರ್ ಪ್ರತಿಮಾ ಒಪ್ಪಿಕೊಂಡರು.
ಮಗನಿಗೆ ಅವನ ಆಯ್ಕೆಯ ಹುಡುಗಿಯೊಂದಿಗೇ ಮದುವೆಯಾಯಿತು. ಹಿರಿಯರೇ ನಿಂತು ಮದುವೆ ಮಾಡಲೇಬೇಕಾಯಿತು. ಮಗನ ಸಂತೋಷ ತಮ್ಮ ಸಂತೋಷವೂ ಆಗಲೇ ಬೇಕಾದ ಅನಿವಾರ್ಯತೆ. ಸುಧಾಕರ, ಪ್ರತಿಮಾ ಈ ಅನಿವಾರ್ಯತೆಯನ್ನು ಒಪ್ಪಿಕೊಂಡು ಬಿಟ್ಟರು. ಮಗನಿಗೆ ಹೆತ್ತವರಿಗಾದ ನೋವಿನ ಬಗ್ಗೆ ತಲೆಬಿಸಿ ಇರಲಿಲ್ಲ. ಅವನಿಗೆ ಬೇಕಾದದ್ದು ಸಿಕ್ಕಿತು. ಅಪ್ಪ ಅಮ್ಮ ಹೊಂದಿಕೊಳ್ಳುತ್ತಾರೆ. ಅದೇನೂ ದೊಡ್ಡ ಸಂಗತಿಯಲ್ಲ ಎನ್ನುವ ಯೋಚನೆ ಅವನದ್ದು.
ಸೊಸೆ ಮನೆಗೆ ಬಂದಾಗ ಪ್ರತಿಮಾ ತನ್ನೆಲ್ಲಾ ನೋವುಗಳನ್ನು ಬದಿಗೊತ್ತಿ ಸೊಸೆಯನ್ನು ಮಗಳಷ್ಟೇ ಪ್ರೀತಿಯಿಂದ ಮನೆ ತುಂಬಿಸಿಕೊಂಡಿದ್ದಳು. ಚಿನ್ಮಯಿಗೆ ಇದೆಲ್ಲಾ ದೊಡ್ಡ ಸಮಸ್ಯೆಯೆಂದು ಅನಿಸಿರಲಿಲ್ಲ. ಮನಸ್ಸಿಗೆ ಇಷ್ಟವಾದವರನ್ನು ಮದುವೆಯಾಗುವುದೇ ಸರಿ ಎನ್ನುವುದು ಅವಳ ವಾದ. ಪ್ರತಿಮಾಗೆ ಒಳಗೊಳಗೇ ಆತಂಕ. ಇನ್ನು ಇವಳೂ ಅವಳಿಗೆ ಇಷ್ಟ ಬಂದಂತೆ ಮದುವೆಯಾಗುವಳೇನೋ ಎನ್ನುವ ಸಂಶಯ ಕೊರೆಯಲು ಸುರುವಾಗಿತ್ತು.
ಸೊಸೆ ನಮೃತಾಳೂ ಡಾಕ್ಟರ್. ಬೆಳಗ್ಗೆ ಕೆಲಸಕ್ಕೆ ಹೋದರೆ ಮಧ್ಯಾಹ್ನ ಊಟಕ್ಕೆ ಬಂದರೆ ಬಂದರು ಇಲ್ಲದಿದ್ದರೆ ಸಂಜೆಗೇ ವಾಪಾಸು ಬರುತ್ತಿದ್ದುದು. ಮನೆಯ ಜವಾಬ್ದಾರಿಗಳು ಏನೂ ಇಲ್ಲ. ಪ್ರತಿಮಾಳಿಗೆ ಕೆಲಸ ಜಾಸ್ತಿಯಾಯಿತೇ ವಿನಹ ಯಾರ ಸಹಾಯವೂ ಇಲ್ಲ. ಮಗಳೂ ಬೆಳಗ್ಗೆ ಎದ್ದು ಹೊರಟು ಹೋಗುತ್ತಾಳೆ. ಹೋಗುವ ಮುಂಚೆ ಸ್ವಲ್ಪ ಕೈ ಸೇರಿಸುತ್ತಾಳೆ. ಮತ್ತೆ ಹೊತ್ತಾಯಿತೆಂದು ಓಡುತ್ತಾಳೆ. ಮಗಳೇ ಕೈಗೆ ಸಿಗದಿರುವಾಗ ಸೊಸೆಯಿಂದ ಹೇಗೆ ಸಹಾಯ ಪಡೆಯಲಿ ಎಂದು ಪ್ರತಿಮಾ ತಾನೇ ಎಲ್ಲಾ ಕೆಲಸಗಳನ್ನು ಮಾಡಿ ಮುಗಿಸುತ್ತಿದ್ದಳು. ಕೆಲಸ ಜಾಸ್ತಿಯಾದಾಗಲೆಲ್ಲ ಅವಳಿಗನಿಸುತ್ತಿತ್ತು ಬ್ಯಾಂಕಿಗೆ ಹೋಗುತ್ತಿರುವಾಗಲೇ ಸ್ವಲ್ಪವಾದರೂ ರೆಸ್ಟ್ ಸಿಗುತ್ತಿದ್ದುದು. ಬ್ಯಾಂಕಿಗೆ ಹೋದ ಮೇಲೆ ಸಂಜೆ ತನಕ ಕುಳಿತಲ್ಲೇ ಕೆಲಸ. ಮನೆಯಲ್ಲಿರುವಾಗ ಬೆಳಗ್ಗೆ ಎದ್ದರೆ ಮಧ್ಯಾಹ್ನದವರೆಗೆ ಮುಗಿಂiÀiುವುದಿಲ್ಲ. ಮತ್ತೆ ಸ್ವಲ್ಪ ರೆಸ್ಟ್. ಆಮೇಲೆ ಎದ್ದು ಟೀ ಕುಡಿದ ಮೇಲೆ ಆಚೆ ಈಚೆ ಹೋಗುವುದು ಮನೆಗೆ ಸಾಮಾನು ತರುವುದು ಮತ್ತೆ ರಾತ್ರಿಯ ಊಟದ ತಯಾರಿ. ಪುರುಸೋತೇ ಇಲ್ಲ ಎನ್ನುವಷ್ಟು ಕೆಲಸಗಳು. ಯಾಕಾದರೂ ಸ್ವನಿವೃತ್ತಿ ತೆಗೆದು ಕೊಂಡೆನೋ? ಎಂದು ಹಲವು ಬಾರಿ ಅಂದುಕೊಳ್ಳುತ್ತಿದ್ದಳು. ಮಗನ ಓದಿಗಾಗಿ ಹಣ ಬೇಕಾದಾಗ ಕೆಲಸ ಬಿಡುವ ನಿರ್ಧಾರಕ್ಕೆ ಬಂದಿದ್ದಳು. ಆದರೆ ಮಗ ಹೆತ್ತವರ ಮನಸನ್ನು ತಿಳಿಯಲಿಲ್ಲ. ಹೆತ್ತವರಿಗೆ ಇಷ್ಟವಿಲ್ಲದ ಮದುವೆಯಾಗಿ ಬೇರೆ ಮನೆ ಮಾಡಿ ಹೋಗಿದ್ದರೆ ಸರಿಯಾಗುತ್ತಿತ್ತು. ಅದೂ ಮಾಡಲಿಲ್ಲ. ಮಾಡಿದ್ದರೆ ಗೊತ್ತಾಗುತ್ತಿತ್ತು. ಮನೆ ಮಾಡಿ ಬಾಡಿಗೆ ಕೊಟ್ಟುಕೊಂಡು ಸಂಸಾರ ಸಾಗಿಸೋದು ಎಷ್ಟು ಕಷ್ಟವೆಂದು. ಈಗಲೂ ಎಲ್ಲ ಜವಾಬ್ದಾರಿಗಳನ್ನು ಹೆತ್ತವರ ಮೇಲೆ ಹಾಕಿ ಗಂಡ ಹೆಂಡತಿ ಅರಾಮವಾಗಿದ್ದರು.
ಸುಧಾಕರ್‍ಗೆ ಇದಾವುದರ ಕಡೆಗೆ ಗಮನವಿಲ್ಲ. ಹೆಂಡತಿಯ ಕಷ್ಟ ಅವನಿಗೆ ಗೊತ್ತಾಗುವುದೂ ಇಲ್ಲ. ಮೊದಲಿನಿಂದಲೂ ಅವನು ಹಾಗೇ. ಮನೆಯ ಕಡೆ ಗಮನ ಕೊಟ್ಟವನೇ ಅಲ್ಲ. ಎಲ್ಲಾ ಜವಾಬ್ದಾರಿಗಳನ್ನೂ ಹೆಂಡತಿಯ ಮೇಲೆ ಹಾಕಿ ತಲೆಬಿಸಿಗಳಿಲ್ಲದೆ ಆರಾಮವಾಗಿರುತ್ತಿದ್ದ. ಮದುವೆಯಾದ ಪ್ರಾರಂಭದಲ್ಲಿ ಪ್ರತಿಮಾ ಗಲಾಟೆ ಮಾಡುತ್ತಿದ್ದರೂ ಅದರಿಂದ ಏನೂ ಪ್ರಯೋಜನವಿಲ್ಲ ಸುಮ್ಮನೆ ಜಗಳವೆಂದು ತಿಳಿದುಕೊಂಡ ನಂತರ ಅವಳೇ ಎಲ್ಲಾ ಜವಾಬ್ದಾರಿಗಳನ್ನು ಹೊತ್ತುಕೊಂಡು ನಿರ್ವಹಿಸುತ್ತಿದ್ದಳು. ಅವಳು ಕೇಳಿದಾಗ ಹಣಕೊಡುವುದಷ್ಟೇ ಅವನ ಕೆಲಸ. ಈಗಲೂ ಹಾಗೇ. ಯಾಕೆ ಖರ್ಚು ಜಾಸ್ತಿಯಾಗುತ್ತಿದೆ ಎಂದೂ ಕೇಳುತ್ತಿರಲಿಲ್ಲ. ಹೆಂಡತಿಯ ದಣಿದ ಮುಖದ ಕಡೆಗೂ ಅವನ ಗಮನವಿಲ್ಲ. ಹೆಚ್ಚೆಂದರೆ ಏನಾದರೂ ಸಾಮಾನು ಬೇಕೆಂದರೆ ತಂದು ಕೊಡುತ್ತಾನೆ ಅಷ್ಟೇ. ಅದರಲ್ಲೂ ತರಕಾರಿಯೇನಾದರೂ ತರಲು ಹೇಳಿದರೆ ಬೇಕಾದ್ದು ಬೇಡದ್ದು ಎಲ್ಲ ತರುತ್ತಾನೆ. ಅಂಗಡಿಯವನು ಒಣಗಿದ್ದು ಕೊಟ್ಟರೂ ಕಣ್ಣು ಮುಚ್ಚಿ ತರುತ್ತಾನೆ. ಹಾಗಾಗಿ ಗಂಡನ ಹತ್ತಿರ ಹೇಳುವುದಕ್ಕಿಂತ ತಾನೇ ಹೋಗಿ ತರುವುದು ವಾಸಿ ಎಂದು ಪ್ರತಿಮಾ ಆ ಕೆಲಸವನ್ನೂ ಮಾಡುತ್ತಿದ್ದಳು.
ಒಂದು ದಿನ ಮಗ ತಾವು ಬೇರೆ ಮನೆ ಮಾಡುವುದಾಗಿ ಹೇಳಿದಾಗ ಒಂದು ಕ್ಷಣ ಬೇಸರವಾದರೂ ಪ್ರತಿಮಾಗೆ ಒಳ್ಳೆಯದಾಯಿತು ಎಂದು ಅನಿಸದಿರಲಿಲ್ಲ. ತಾನೂ ಸ್ವಲ್ಪ ಮಕ್ಕಳು ಎನ್ನುವ ವ್ಯಾಮೋಹದಿಂದ ಹೊರ ಬರಬೇಕು ಎನ್ನುವುದು ಅವಳಿಗೆ ಕೆಲವು ದಿನಗಳಿಂದ ಅನಿಸುತ್ತಿತ್ತು. ಎಲ್ಲರ ಬೇಕು ಬೇಡಗಳನ್ನು ಪೂರೈಸುವುದರಲ್ಲಿ ಅವಳಿಗೂ ಸುಸ್ತಾಗಿತ್ತು. ಅವಳ ಜೀವವೂ ಸ್ವಲ್ಪ ವಿಶ್ರಾಂತಿ ಬಯಸುತ್ತಿತ್ತು.
ಚಿರಾಗ್ ಹೆಂಡತಿಯ ಆಸೆಯನ್ನು ಪೂರೈಸುವುದರಲ್ಲಿ ಹೆತ್ತವರ ಭಾವನೆಗಳನ್ನು ಅಳೆಯಲಾರದವನಾಗಿದ್ದ. ಮಗ ಬೇರೆ ಮನೆ ಮಾಡುವುದರ ಹಿಂದೆ ನಮೃತಳಾ ತಂದೆಯ ಕೈವಾಡ ಬಹಳ ಇತ್ತೆಂದು ಅವಳಿಗೆ ತಿಳಿದಿತ್ತು. ಹಾಗಾಗಿ ಅವಳು ಯಾಕೆ ಹೋಗುತ್ತೀರಿ ಎಂದು ಕೇಳಲೂ ಹೋಗಲಿಲ್ಲ.
ಸುಧಾಕರ್ ಮಗನ ಈ ನಿರ್ಧಾರದಿಂದ ನೊಂದು ಮಗನೊಡನೆ ಹೋಗಲೇ ಬೇಕೇ ಎಂದೂ ಪ್ರಶ್ನಿಸಿದ್ದ. ಮಕ್ಕಳಿಗೆಂದು ದೊಡ್ಡದಾಗಿ ಮನೆ ಕಟ್ಟಿಸಿದ್ದು. ಮಗಳು ಇನ್ನೇನು ಮದುವೆಯಾಗಿ ಹೋಗುತ್ತಾಳೆ. ಮಗನೂ ಹೊರಗೆ ಹೋದರೆ ನಾವಿಬ್ಬರೇ ಇರಲು ಇಷ್ಟು ದೊಡ್ಡ ಮನೆ ಬೇಕಿತ್ತೇ? ಮನೆ ಕಟ್ಟುವಾಗ ಇದನ್ನೆಲ್ಲ ಯೋಚಿಸುವುದೇ ಇಲ್ಲ. ಎಲ್ಲರೂ ಒಟ್ಟಿಗೇ ಇರುವ ಕನಸು ಕಟ್ಟಿಕೊಂಡೇ ಸಾಲ ಮಾಡಿ ದೊಡ್ಡ ಮನೆ ಕಟ್ಟುವುದು. ಮತ್ತೆ ಬಿಕೋ ಎನ್ನುವ ಮನೆಯಲ್ಲಿ ವೃದ್ದಾಪ್ಯ ಕಳೆಯೋದು.
ಮಗ ಸೊಸೆ ಬೇರೆ ಮನೆ ಮಾಡಿ ಹೋಗುವಾಗ ಅವರಿಗೆ ಬೇಕಾಗುವುದನ್ನೆಲ್ಲಾ ಒದಗಿಸಿಕೊಟ್ಟ ಪ್ರತಿಮಾ ಅವರು ಹೋದ ಮೇಲೆ ಮನೆ ಖಾಲಿ ಖಾಲಿ ಅನಿಸಿದರೂ ಬೇಸರ ಮಾಡಿಕೊಳ್ಳಲಿಲ್ಲ. ಎಷ್ಟೋ ಮಕ್ಕಳು ಬೇರೆ ಊರು ಯಾಕೆ ಬೇರೆ ದೇಶಕ್ಕೆ ಹೋಗಿರುತ್ತಾರೆ. ಇವರು ಇದೇ ಊರಲ್ಲಿರುತ್ತಾರಲ್ಲ? ಹತ್ತಿರ ಇದ್ದಾಗ ಮಕ್ಕಳಿಗೆ ಹೆತ್ತವರ ಬೆಲೆ ಗೊತ್ತಾಗುವುದಿಲ್ಲ.
ಪ್ರತಿಮಾ ಮಗಳು ಮತ್ತು ಸೊಸೆಯಲ್ಲಿ ಯಾವ ವ್ಯತ್ಯಾಸವನ್ನೂ ತೋರಿಸಿರಲಿಲ್ಲ. ಮಗಳಿಗೆ ಮಾಡಿದ ಹಾಗೇ ಸೊಸೆಗೂ ಮಾಡುತ್ತಿದ್ದಳು. ತನ್ನ ಕರ್ತವ್ಯ ತಾನು ನಿಭಾಯಿಸಿದ್ದೇನೆ ಎನ್ನುವ ಸಮಾಧಾನ ಅವಳಿಗಿತ್ತು. ಸೊಸೆ ಅದನ್ನು ತಿಳಿದುಕೊಳ್ಳದಿದ್ದರೆ ಯಾರೇನೂ ಮಾಡಲೂ ಸಾಧ್ಯವಿಲ್ಲ.
ಅವರು ಬೇರೆ ಮನೆ ಮಾಡಿ ಹೋಗಿ ಆರು ತಿಂಗಳಲ್ಲಿ ನಮೃತಾ ಗರ್ಭಿಣಿಯಾಗಿದ್ದಳು. ಆಗ ಅವಳ ತಾಯಿ ಬಂದು ಅವರ ಜೊತೆ ನಿಂತಿದ್ದರು. ತಂದೆಯೂ ಆಗಾಗ ಬಂದು ಹೋಗುತ್ತಿದ್ದರು. ಚಿರಾಗ್‍ಗೆ ಇದು ಅಷ್ಟು ಹಿಡಿಸದಿದ್ದರೂ ಏನೂ ಮಾಡುವುದು ಸಾಧ್ಯವಿರಲಿಲ್ಲ. ಸಹಿಸಿಕೊಳ್ಳಲೇ ಬೇಕಿತ್ತು. ಆಗಲೆಲ್ಲ ಹೆಂಡತಿಯ ಮಾತು ಕೇಳಿ ಬೇರೆ ಮನೆ ಮಾಡಿ ತಪ್ಪು ಮಾಡಿದ್ದೇನೋ ಎಂದು ಅನಿಸಿದರೂ ಏನೂ ಮಾಡುವಂತಿರಲಿಲ್ಲ. ಪ್ರತಿಮಾ ಸುಧಾಕರ್ ಆಗಾಗ ಬಂದು ಮಗ ಸೊಸೆಯನ್ನು ನೋಡಿ ಹೋಗುತ್ತಿದ್ದರೂ ಒಂದು ರೀತಿಯ ಕಂದಕ ಅವರ ಮಧ್ಯೆ ನಿರ್ಮಾಣವಾಗಿತ್ತು. ಮೊದಮೊದಲು ಚಿರಾಗ್ ಅಮ್ಮನ ಊಟದ ನೆನಪಾದಾಗಲೆಲ್ಲ ಬಂದು ಊಟ ಮಾಡಿ ಹೋಗುತ್ತಿದ್ದ. ಅದನ್ನು ನಮೃತಾ ಇಷ್ಟ ಪಡುತ್ತಿರಲಿಲ್ಲ. ಹಾಗಾಗಿ ಕ್ರಮೇಣ ಅದೂ ನಿಂತುಹೋಗಿತ್ತು.
ಮನೆಗೆ ಮೊದಲ ಮೊಮ್ಮಗು. ಅಜ್ಜ ಅಜ್ಜಿಯ ಕಣ್ಮಣಿಯಾಗ ಬೇಕಿರುವ ಮೊಮ್ಮಗು. ಆದರೆ ಹುಟ್ಟುವಾಗಲೇ ತಮ್ಮಿಂದ ದೂರವಾಗುತ್ತಿದೆ ಎನ್ನುವ ನೋವು ಕಾಡುತ್ತಿದ್ದರೂ ಎಲ್ಲವೂ ಕೈಮೀರಿ ಹೋಗಿ ಆಗಿದೆ. ಮಗ ತಮ್ಮವನಾಗಿ ಉಳಿದಿಲ್ಲ. ಇನ್ನು ಮೊಮ್ಮಗನನ್ನು ನಮ್ಮ ಮಡಿಲಲ್ಲಿ ಬೆಳೆಯಲು ಬಿಡುತ್ತಾರೆಯೇ? ಆಗುವುದೆಲ್ಲವನ್ನೂ ಸ್ವೀಕರಿಸಲೇ ಬೇಕು ಎನ್ನುವ ಮನೋಭೂಮಿಕೆಯನ್ನು ಪ್ರತಿಮಾ ಬೆಳೆಸಿಕೊಂಡಿದ್ದಳು. ಆದರೆ ಸುಧಾಕರ್ ಇದನ್ನು ಮನಸಿಗೆ ಬಹಳ ಹಂಚಿಕೊಂಡು ಬಿಟ್ಟಿದ್ದ.
ಸೊಸೆಯ ಹೆರಿಗೆಯಾದಾಗ ಮೊಮ್ಮಗನನ್ನು ನೋಡಿ ಸಂತಸಪಟ್ಟಿದ್ದರು ಅಜ್ಜ ಅಜ್ಜಿ. ಆದರೆ ಆ ಸಂತಸ ಬಹಳ ಸಮಯ ಉಳಿಯಲಿಲ್ಲ. ನಮೃತಾ ಮಗ ಗಂಡನನ್ನು ತಮ್ಮೂರಿಗೆ ಕರೆದುಕೊಂಡು ಹೋಗುವ ತಯಾರಿ ನಡೆಸಿದ್ದಳು. ಅಲ್ಲೇ ಒಂದು ಆಸ್ಪತ್ರೆಯಲ್ಲಿ ಇಬ್ಬರಿಗೂ ಕೆಲಸವಾಗಿತ್ತು.
ಸುಧಾಕರ್. ಪ್ರತಿಮಾ ಮಗನನ್ನು ಸಂಪೂರ್ಣ ಕಳಕೊಳ್ಳುವಂತಾಗಿತ್ತು. ಚಿರಾಗ್ ಮನೆಅಳಿಯನಾಗಲು ಒಪ್ಪಿಕೊಂಡದ್ದು ಹೇಗೆ ಎನ್ನುವುದು ಹೆತ್ತವರಿಗೆ ಅರ್ಥವಾಗಿರಲಿಲ್ಲ.
ಅವರು ಅಲ್ಲಿಗೆ ಹೋಗುವ ಮೊದಲು ಮನೆಗೆ ಬಂದ ಮಗನನ್ನು ಪ್ರತಿಮಾ ನೇರವಾಗಿಯೇ ಕೇಳಿದ್ದಳು.
‘ಚಿರಾಗ್ ಹೇಗೆ ನೀನು ಮನೆಯಳಿಯನಾಗಿರಲು ಒಪ್ಪಿಕೊಂಡದ್ದು? ನೀನು ಬಹಳ ಸ್ವತಂತ್ರ ಸ್ವಭಾವದವ. ನೀನು ಅಲ್ಲಿ ಸಂತೋಷವಾಗಿರಬಲ್ಲೆಯಾ? ಅವರು ನಿನ್ನನ್ನು ಹೇಗೆ ಟ್ರೀಟ್ ಮಾಡಬಹುದು ಎನ್ನುವುದನ್ನಾದರೂ ಯೋಚಿಸಿದ್ದೀಯಾ? ನಿನ್ನ ಸ್ವಾತಂತ್ರ್ಯವನ್ನು ಬಲಿ ಕೊಡಲು ಹೇಗೆ ಒಪ್ಪಿಕೊಂಡದ್ದು?’
‘ಅಮ್ಮ ನೀನು ಏನೇನೋ ಯೋಚಿಸುತ್ತೀಯಾ. ಸ್ವಲ್ಪ ದಿನ. ಮತ್ತೆ ನಾವು ಬೇರೆ ಮನೆ ಮಾಡುತ್ತೇವೆ. ಮಗು ಚಿಕ್ಕದಿರುವಾಗ ಅದನ್ನು ನೋಡಲು ಯಾರಾದರೂ ಹಿರಿಯರು ಬೇಕಲ್ಲ? ಅದಕ್ಕೆ ಈ ಏರ್ಪಾಡಿಗೆ ನಾನು ಒಪ್ಪಿದ್ದು.’
‘ಹಾಗಾದರೆ ನಮ್ಮ ಅಗತ್ಯ ನಿನಗಿನ್ನು ಇಲ್ಲ ಅನ್ನು. ಇಲ್ಲೇ ಇದ್ದರೆ ನಾವು ನೋಡಿಕೊಳ್ಳುತ್ತಿರಲಿಲ್ಲವೇ? ನೀನು ಇಷ್ಟು ಹೆಂಡತಿಯ ಗುಲಾಮನಾಗುವೆಯೆಂದು ನಾನು ಯೋಚಿಸಿರಲೇ ಇಲ್ಲ. ಬಿಡು, ನಾವು ಮಗನಿಗೆ ಮಾಡುವ ಕರ್ತವ್ಯಗಳನ್ನು ಮಾಡಿ ಪೂರೈಸಿದ್ದೇವೆ. ನಿನಗೂ ಮಗನಾಗಿ ಹೆತ್ತವರ ಕಡೆಗೆ ಕೆಲವು ಕರ್ತವ್ಯಗಳಿವೆಯೆಂದು ಮರೆಯಬೇಡ.’ ಕಣ್ಣು ತುಂಬಿ ಪ್ರತಿಮಾ ಹೇಳಿದಾಗ ಚಿರಾಗ್‍ನ ಕಣ್ಣೂ ಒದ್ದೆಯಾಗಿತ್ತು.
ಹೆಂಡತಿಯ ಮಾತು ಕೇಳಿ ಹೆತ್ತವರನ್ನು ತಾನು ಕಡೆಗಣಿಸಿದ್ದೇನೆ ಎನ್ನುವ ಭಾವ ಒಮ್ಮೆಲೇ ಅವನನ್ನು ಮುತ್ತಿಕೊಂಡಿತ್ತು. ಆದರೆ ಈಗ ತುಂಬಾ ಮುಂದೆ ಹೋಗಿ ಆಗಿದೆ. ಹಿಂದೆ ಬರುವ ಸ್ಥಿತಿಯಲ್ಲಿ ಅವನಿರಲಿಲ್ಲ.
‘ಅಮ್ಮಾ,  ಹಾಗೆಲ್ಲ ಯೋಚಿಸಬೇಡಿ. ಅದೇನು ಬಹಳ ದೂರದ ಊರೇ? ಹೆಚ್ಚೆಂದರೆ ಎರಡು ಮೂರು ಗಂಟೆಗಳಲ್ಲಿ ನಾನಿಲ್ಲಿರುತ್ತೇನೆ. ಆಗಾಗ ಬರುತ್ತೇನೆ. ಯೋಚಿಸಬೇಡಿ.’
‘ನೀನು ಬರಬಹುದು ಆದರೆ ಮಗು? ಮೊಮ್ಮಗುವನ್ನು ಆಗಾಗ ನೋಡುವ ಭಾಗ್ಯವೂ ನಮಗಿಲ್ಲವೇ?’
‘ ಹಾಗೆ ಬರುತ್ತೇವಮ್ಮ. ಬಾರಲಾಗದ ಊರಿಗೇನೂ ನಾವು ಹೋಗೋದಿಲ್ಲ ಅಲ್ಲವೇ?’
‘ಏನೋ? ನನಗರ್ಥವಾಗೋದಿಲ್ಲ. ನೀನು ಇಷ್ಟು ಬದಲಾಗುತ್ತೀ ಎಂದು ನಾನು ಎಣಿಸಿರಲಿಲ್ಲ. ನಿನ್ನನ್ನು ಬೆಳೆಸುವಲ್ಲಿ ನಾನೇ ಏನಾದರೂ ತಪ್ಪಿದ್ದೇನೋ ಏನೋ?’
ಇದಕ್ಕುತ್ತರ ಮಗನಲ್ಲಿ ಇರಲಿಲ್ಲ.
ನಿಜ ಹೇಳಬೇಕೆಂದರೆ ಇವತ್ತಿನ ಎಲ್ಲ ಹೆತ್ತವರನ್ನು ಕಾಡುವ ಈ ಪ್ರಶ್ನೆಗೆ ಉತ್ತರ ಯಾರಲ್ಲೂ ಇರಲಿಲ್ಲ. ಮದುವೆಯಾದ ಮೇಲೆ ಗಂಡುಮಕ್ಕಳು ಬಹಳ ಬದಲಾಗುತ್ತಾರೆ. ಬದಲಾಗದವರ ಮದುವೆ ವಿಚ್ಚೇದನದಲ್ಲಿ ಕೊನೆಯಾಗುವುದನ್ನೂ ನೋಡುತ್ತಿರುತ್ತೇವೆ. ಹಾಗಾಗಿ ಹೆತ್ತವರೂ ಈ ಬದಲಾವಣೆಯನ್ನು ಒಪ್ಪಿಕೊಂಡು ಬಿಟ್ಟಿದ್ದಾರೆ. ಗಂಡ ಹೆಂಡತಿ ಬೇರಾಗುವುದು ಯಾವ ತಂದೆ ತಾಯಿಗೂ ಇಷ್ಟವಾಗದ ಸಂಗತಿ.
ಈಗಿನ ಹೆಣ್ಣು ಮಕ್ಕಳಿಗೂ ಗಂಡ, ಮಗು ಬರೇ ತನ್ನವರೇ ಆಗಿದ್ದರೆ ಖುಶಿಯಾಗುತ್ತೆ. ಪ್ರೀತಿಯಲ್ಲಿ ಬೇರೆಯವರಿಗೆ ಪಾಲು ಕೊಡಲು ಅವರು ತಯಾರಿರುವುದಿಲ್ಲ. ಒಂದು ರೀತಿಯ ಸ್ವಾರ್ಥ.
ಹಾಗೆ ದೂರವಾದ ಮಗ ದೂರವೇ ಆಗಿ ಹೋಗಿದ್ದ. ಪ್ರೀತಿ ಇರಲಿಲ್ಲವೆಂದಲ್ಲ. ಆಗಾಗ ಫೆÇೀನಿನಲ್ಲಿ ಮಾತಾಡಿ ವಿಚಾರಿಸಿಕೊಳ್ಳುತ್ತಿದ್ದ. ತಂಗಿ ಮದುವೆಗೆ ಬಂದು ಖುಶಿಯಲ್ಲಿಯೇ ಓಡಾಡಿದ್ದ. ಸೊಸೆಯೂ ಮಗುವಿನ ಜೊತೆಗೆ ಬಂದಿದ್ದಳು. ದೂರವೇ ಇದ್ದ ಮಗುವಿಗೆ ಈ ಅಜ್ಜ ಅಜ್ಜಿಯರು ಅಷ್ಟು ಪರಿಚಿತರೂ ಆಗಲಿಲ್ಲ.
ಮಗಳು ಮದುವೆಯಾಗಿ ಹೋದ ಮೇಲೆ ಸುಧಾಕರ್ ಪ್ರತಿಮಾ ಬಹಳ ಕುಗ್ಗಿ ಹೋಗಿದ್ದರು. ಬಹಳ ಒಂಟಿತನ ಕಾಡುತ್ತಿತ್ತು.
ಇದು ಎಲ್ಲರ ಮನೆಯಲ್ಲೂ ನಡೆಯುವಂಥಾದೇ. ಎಲ್ಲಾ ಬೇಕು ಬೇಡಗಳನ್ನು ಬದಿಗಿಟ್ಟು ಮಕ್ಕಳ ಮೇಲಿನ ವ್ಯಾಮೋಹವನ್ನು ಉಳಿಸಿಕೊಳ್ಳುವ ಪ್ರಯತ್ನದಲ್ಲಿ ಒಂದೋ ನಮ್ಮನ್ನು ನಾವು ಕಳೆದುಕೊಳ್ಳುವುದು. ಇಲ್ಲವಾದರೆ ಸುಸ್ತಾಗಿ ಕುಸಿದು ಬಿಡುವುದು. ಸುಧಾಕರ್ ಪ್ರತಿಮಾಗೆ ಆದದ್ದೂ ಹಾಗೇ.  ಬ್ಯಾಂಕಿನಲ್ಲಿರುವ ತನಕ ಮಕ್ಕಳಿಗಾಗಿ ಒದ್ದಾಡಿದ್ದು, ಸ್ವಯಂ ನಿವೃತ್ತಿ ಪಡೆದು ಬಂದ ಹಣದಲ್ಲಿ ಮಗನ ಆಸೆ ಪೂರೈಸಿದ್ದು, ಮಗ ಸರ್ಜನ್ ಆದಾಗ ಸಂಭ್ರಮಿಸಿದ್ದು ಎಲ್ಲವೂ ಹಸಿಹಸಿ ನೆನಪುಗಳಾಗಿ ಕಾಡುತ್ತಿದ್ದುವು. ಮಗನ ಮದುವೆಯ ನಂತರ ಎಲ್ಲವೂ ತಲೆಕೆಳಗಾಗಿತ್ತು. ತಮ್ಮದೇ ಕರುಳಬಳ್ಳಿ ಹೆತ್ತವರ ಬಗ್ಗೆ ಸ್ವಲ್ಪವೂ ಯೋಚಿಸದೆ ಹೆಂಡತಿಯ ಹಿಂದೆ ಹೋದದ್ದನ್ನು ಒಪ್ಪಿಕೊಳ್ಳುವುದು ಅವರಿಂದ ಸಾಧ್ಯವಾಗಲೇ ಇಲ್ಲ. ಆದರೆ ಒಪ್ಪಿಕೊಳ್ಳದೆ ಬೇರೆ ದಾರಿ ಇರಲೇ ಇಲ್ಲ.

