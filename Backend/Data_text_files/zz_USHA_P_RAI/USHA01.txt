‘ನೀ ಮಾಯೆಯೊಳಗೋ ನಿನ್ನೊಳು ಮಾಯೆಯೋ?’
 
‘ನೀ ಮಾಯೆಯೊಳಗೋ
ನಿನ್ನೊಳು ಮಾಯೆಯೋ?’
ಸೀಮಾ ಯೋಚಿಸುತ್ತಿದ್ದಳು. ಭಾರತವನ್ನು ಬಿಟ್ಟು ಬಂದು ಹನ್ನೆರಡು ಘಂಟೆಗಳಷ್ಟೇ ಕಳೆದು ಹೋದದ್ದು.            ಆದರೆ ಪ್ಯಾರಿಸ್‍ನಲ್ಲಿ ವಿಮಾನ ಬದಲಾಯಿಸಿದ ನಂತರ ಮಗುವಿನ ನೆನಪು ಬಹಳ ಕಾಡುತ್ತಿದೆ.
ಪಾಪ ಮಗು ಬೆಳಗ್ಗೆ ಎದ್ದು ಅಮ್ಮನಿಗಾಗಿ ಹುಡುಕಾಡಿರಬೇಕು. ವಿವೇಕ್ ಕೂಡಾ ಬೆಳಗ್ಗೆ ಆಸ್ಪತ್ರೆಗೆ ಹೋಗಬೇಕು. ಮಗುವನ್ನು ಸಮಾಧಾನಿಸುವಷ್ಟು ಪುರುಸೋತು ಅವನಿಗೂ ಇಲ್ಲ.
ಅತ್ತೆಮ್ಮ ನಮ್ಮೊಡನೆ ಇದ್ದುದಕ್ಕಾಯಿತು. ಮಗುವನ್ನು ಬಹಳ ಪ್ರೀತಿಯಿಂದ ನೋಡಿಕೊಳ್ತಾರೆ. ಮಗು ಅವರನ್ನು ಅಜ್ಜಿ ಅಜ್ಜಿ ಅಂತ ಹಚ್ಚಿಕೊಂಡಿರುವುದನ್ನು ನೋಡುವಾಗ ಕೆಲವೊಮ್ಮೆ ಅಪರಾಧಿ ಪ್ರಜ್ಞೆ ಕಾಡುತ್ತದೆ. ನನಗಿಂತ ಅಜ್ಜಿಯನ್ನೇ ಜಾಸ್ತಿ ಹಚ್ಚಿಕೊಂಡಿದ್ದಾಳಲ್ಲ ಎನ್ನುವ ಅಸೂಯೆಯೂ ಆಗುತ್ತದೆ. ಮಾನವ ಸಹಜ ಭಾವನೆ. ತಮ್ಮ ಮಕ್ಕಳು ಎಲ್ಲರಿಗಿಂತ ಹೆಚ್ಚಾಗಿ ತಮ್ಮನ್ನೇ ಪ್ರೀತಿಸಬೇಕು ಎಂದು ಎಲ್ಲಾ ತಾಯಿಯಂದಿರೂ ತವಕಿಸುತ್ತಾರೆ. ನಾನೂ ಹಾಗೇ. ಆದರೆ ಇಂತಹ ಸಂದರ್ಭಗಳಲ್ಲಿ ಮಗುವನ್ನು ಬಿಟ್ಟು ಬರುವಾಗ ಅರ್ಥವಾಗುತ್ತೆ. ಅತ್ತೆಮ್ಮ ಇದ್ದುದಕ್ಕೆ ತಾನೀ ರೀತಿ ಕೆಲಸದ ನಿಮಿತ್ತ ಜಗತ್ತು ಸುತ್ತುವುದು ಸಾಧ್ಯವಾಗಿದೆ. ಇಲ್ಲದಿದ್ದರೆ ಕೆಲಸ ಬಿಟ್ಟು ಮನೆಯಲ್ಲಿ ಇದ್ದು ಬಿಡಬೇಕಿತ್ತು. ಹೌಸ್‍ವೈಫ್ ಆಗಿ!
ನಾವೆಲ್ಲಾ ಶಾಲೆಗೆ ಹೋಗುತ್ತಿದ್ದ ಕಾಲದಲ್ಲಿ ಜಗತ್ತು ಇಷ್ಟು ಚಿಕ್ಕದಾಗಿರಲಿಲ್ಲ. ಅಮೇರಿಕಾ ಅಂದರೆ ಒಂದು ಕನಸು. ಜೀವನದಲ್ಲಿ ಒಂದು ಬಾರಿ ಹೋಗಬೇಕು ಎನ್ನುವ ಆಸೆ ಕಟ್ಟಿಕೊಡುವ ಕನಸು. ಆದರೆ ಈಗ? ಕೆಲಸದ ನಿಮಿತ್ತ ಜನ ಅಮೇರಿಕಕ್ಕೆ ಹಾರಾಡುತ್ತಲೇ ಇರುತ್ತಾರೆ. ಪ್ರತಿಬಾರಿ ಏರ್‍ಪೆÇೀರ್ಟಿಗೆ ಬರುವಾಗಲೂ ಜನಸಂದಣಿ ನೋಡಿ ನನಗೇ ಅಚ್ಚರಿಯಾಗುತ್ತದೆ. ನಾನೇ ವರ್ಷಕ್ಕೆ ಎರಡು ಬಾರಿಯಾದರೂ ಅಮೇರಿಕಾಕ್ಕೆ ಹೋಗಿ ಬರುತ್ತಿರುತ್ತೇನೆ. ಮಗು ಹುಟ್ಟುವ ಮೊದಲು ಹೀಗೆ ಯಶಸ್ಸಿನ ಬೆನ್ನುಹತ್ತಿ ಹೋಗುವಾಗ ಖುಶಿಯಾಗುತ್ತಿತ್ತು. ಮದುವೆಯಾದ ಪ್ರಾರಂಭದಲ್ಲಿ ವಿವೇಕ್ ಗೊಣಗೊಣ ಅನ್ನುತ್ತಿದ್ದರೂ ಮತ್ತೆ ಅದು ಅಭ್ಯಾಸವಾಗಿತ್ತು. ಇಬ್ಬರೂ ಇಂತಹ ಪ್ರಯಾಣಕ್ಕೆ ಒಗ್ಗಿಕೊಂಡು ಬಿಟ್ಟಿದ್ದೆವು. ಆದರೆ ಈಗೀಗ ಮಗುವಿನ ನೆನಪು ಬಹಳ ಕಾಡುತ್ತದೆ. ವಿವೇಕ್ ಕೂಡಾ ನಾನು ಮಗುವನ್ನು ಬಿಟ್ಟು ಹೋಗುವುದನ್ನು ಇಷ್ಟ ಪಡುತ್ತಿಲ್ಲ ಎನ್ನುವುದು ನನ್ನ ಅರಿವಿಗೆ ಬರುತ್ತಿದೆ. ನಾನು ಹೋಗದಿದ್ದರೆ ಈ ಅವಕಾಶಕ್ಕಾಗಿ ಕಾದು ಕುಳಿತಿರುವವರು ಬಹಳ ಜನ ಇದ್ದಾರೆ. ನನ್ನ ಸ್ಥಾನ ಬಿಟ್ಟುಕೊಡಲು ನನಗೆ ಮನಸಿಲ್ಲ. ಒಳ್ಳೆಯ ಕೆಲಸ ಮಾಡಿದಾಗಲೆಲ್ಲ ಸಿಗುವ ಇನ್ಸೆಂಟಿವ್, ವರ್ಷವರ್ಷವೂ ಏರುತ್ತಿರುವ ಸಂಬಳ ಎಲ್ಲವನ್ನೂ ಮರೆಸುತ್ತದೆ. ಹಣದ ಮಾಯೆ, ಗೆಲುವಿನ ಮಾಯೆ, ಹೆಸರಿನ ಮಾಯೆ ಬಿಡುವುದಿಲ್ಲ. ಸುತ್ತಿಕೊಂಡು ಬಿಡುತ್ತೆ.
ವಿವೇಕ್ ಡಾಕ್ಟರ್ ಆದುದರಿಂದ ಇಂತಹ ಸುತ್ತಾಟಗಳು ಅವನಿಗಿರುತ್ತಿರಲಿಲ್ಲ. ಅಪರೂಪಕ್ಕೊಮ್ಮೆ ಹೋದರೂ ಏನಾದರೂ ಕಾನ್‍ಫರೆನ್ಸ್‍ಗೆ ಅದೂ ಭಾರತದ ಒಳಗೇ. ಒಂದೆರಡು ಶಾರ್ಟ್ ಕೋರ್ಸ್‍ಗೆ ಇಂಗ್ಲೆಂಡ್‍ಗೆ ಹೋಗಿದ್ದ.  ಒಳ್ಳೆಯ ಆರ್ತೋಪೆಡಿಕ್ ಸರ್ಜನ್ ಎಂದು ಹೆಸರುಗಳಿಸಿದ್ದರಿಂದ ಅವನಿಗೆ ಬೇರೆ ಯಾವುದರ ಬಗ್ಗೆ ಯೋಚಿಸಲೂ ಪುರುಸೋತು ಇರುತ್ತಿರಲಿಲ್ಲ. ಯಾವಾಗ ನೋಡಿದರೂ ಮುರಿದ ಮೂಳೆಗಳನ್ನು ಜೋಡಿಸುವ, ಸವೆದ ಮೂಳೆಯನ್ನು ರಿಪೇರಿಮಾಡುವ, ಮೊಣಕಾಲು ಗಂಟನ್ನು ಬದಲಾಯಿಸುವ ಅಪರೇಶನ್‍ಗಳಲ್ಲಿ ಬ್ಯುಸಿಯಾಗಿರುತ್ತಿದ್ದ. ನನಗೆ ನನ್ನ ಕೆಲಸ ಮುಖ್ಯವಾದ ಹಾಗೇ ಅವನಿಗೆ ಅವನ ಕೆಲಸ ಮುಖ್ಯ.  ಅದಕ್ಕೆ ಇಬ್ಬರದ್ದೂ ತಕರಾರು ಇರಲಿಲ್ಲ. ಈ ಜೀವನವನ್ನು ಇಬ್ಬರೂ ಒಂಥರಾ ಒಪ್ಪಿಕೊಂಡು ಬಿಟ್ಟಿದ್ದೆವು.
ಇತ್ತೀಚೆಗೆ ಹೀಗೆ ಮನೆಬಿಟ್ಟು ಹೋಗಬೇಕಾದರೆ ನನಗೇ ಬೇಸರ, ಮಗುವಿನ ಪಾಶ ಎಳೆಯುತ್ತಲೇ ಇರುತ್ತದೆ. ವಿವೇಕ್‍ನಿಂದ ದೂರವಾಗುತ್ತಿದ್ದೇನೋ ಏನೋ ಎನ್ನುವ ಭಾವವೂ ಕಾಡುತ್ತಿರುತ್ತದೆ. ಮೊದಲೆಲ್ಲಾ ನಾನು ಹಿಂತಿರುಗುವುದನ್ನೇ ಕಾಯುತ್ತಿದ್ದ ವಿವೇಕ್ ಈಗ ನನ್ನನ್ನು ಮಿಸ್ ಮಾಡುತ್ತಿದ್ದಾನೆಂದು ಅನಿಸುತ್ತಿರಲಿಲ್ಲ. ಕೆಲಸ ಬಿಟ್ಟು ಮನೆಯಲ್ಲೇ ಇದ್ದು ಗಂಡ ಮಗುವನ್ನು ನೋಡಿಕೊಂಡಿರುವುದೂ ಸಾಧ್ಯವಿಲ್ಲ. ಇಷ್ಟು ಸಂಬಳ ಬರುವ ಕೆಲಸ ಬಿಡುವ ಹಾಗೂ ಇಲ್ಲ. ಬರುವ ಆದಾಯದ ಲಕ್ಸುರಿ ಜೀವನಕ್ಕೆ ಒಗ್ಗಿಕೊಂಡಾಗಿದೆ. ಹಣಕ್ಕೆ ತೊಂದರೆ ಇಲ್ಲ. ನನ್ನ ಖರ್ಚಿಗೆ ವಿವೇಕ್‍ನನ್ನು ಕೇಳಬೇಕೆಂದೇ ಇಲ್ಲ. ನನಗೆ ಬೇಕಾದಂತೆ ಖರ್ಚುಮಾಡುತ್ತೇನೆ. ವಿವೇಕ್ ನನ್ನ ಸಂಬಳದ ಬಗ್ಗೆ ಯಾವತ್ತೂ ಕೇಳುವುದೇ ಇಲ್ಲ. ಆದರೆ ಮಗುವಿನಿಂದ, ಗಂಡನಿಂದ ದೂರವಾಗುತ್ತಿರುವ ಭಯವೂ ಕಾಡುತ್ತಿರುತ್ತದೆ. ಸಂಸಾರದ ಮಾಯೆಯೊಳಗೆ ನಾನು ಹೆಚ್ಚು ಹೆಚ್ಚು ಸಿಕ್ಕಿಕೊಳ್ಳುತ್ತಿರುವೆನೇನೋ ಅನಿಸುತ್ತಿರುತ್ತೆ. ಆದರೆ ಹಾಗಾಗೋದು ನನಗಿಷ್ಟವಿಲ್ಲ.
ಅಮ್ಮ ಹೇಳ್ತಿರ್ತಾರೆ ಯಾಕೆ ಮಗುವನ್ನು ಬಿಟ್ಟು ಹೀಗೆ ಸುತ್ತುತ್ತೀ ಇಲ್ಲೇ ಇರುವ ಹಾಗಿನ ಬೇರೆ ಕೆಲಸ ನೋಡಬಾರದೇ ಎನ್ನುತ್ತಾರೆ. ಹೀಗೇ ಮಾಡುತ್ತಿದ್ದರೆ ಒಂದು ದಿನ ನಿನ್ನ ಮಗಳೇ ಇದು ಯಾವ ಆಂಟೀ ಎಂದು ಕೇಳಲಿಕ್ಕಿದ್ದಾಳೆ. ನೋಡು ಬೇಕಾದರೆ ಎನ್ನುತ್ತಾಳೆ. ಆದರೆ ಅಪ್ಪ ಮಾತ್ರ ನನಗೆ ಫುಲ್ ಸಪೆÇೀರ್ಟ್. ಕೆಲಸ ಬಿಡುವುದು ಯಾಕೆ. ನಿನ್ನ ಹಾಗೆ ಎಲ್ಲರಿಗೂ ಸಾಧಿಸಲು ಸಾಧ್ಯವಿದೆಯೇ? ಗಂಡನನ್ನಾದರೂ ಬಿಡು. ಕೆಲಸ ಮಾತ್ರ ಬಿಡಬೇಡ ಎನ್ನುತ್ತಿದ್ದರು. ಅದೂ ಹೌದು. ಕೆಲಸ ಬಿಡುವ ಪ್ರಶ್ನೆಯೇ ಇಲ್ಲ. ಈ ಕಂಪೆನಿಯಲ್ಲಿ ನನಗೆ ಒಳ್ಳೆಯ ಹೆಸರಿದೆ. ಗೌರವವಿದೆ. ಎಷ್ಟು ಬೇಗ ಉನ್ನತ ಹುದ್ದೆಗೆ ಹೋಗಿದ್ದೇನೆ. ಕೈತುಂಬ ಸಂಬಳ ಬರುತ್ತಿದೆ. ಅದನ್ನೆಲ್ಲ ಬಿಟ್ಟು ಬೇರೆ ಕೆಲಸಕ್ಕೆ ಯಾಕೆ ಸೇರಬೇಕು? ನಾನು ದುಡಿದು ಉಳಿಸೋದಾದರೂ ಯಾರಿಗಾಗಿ? ಮಗುವಿಗಾಗಿಯೇ ಅಲ್ಲವೇ? ಅವಳು ಬೆಳೆದು ದೊಡ್ಡವಳಾಗುವಾಗ ಅವಳಿಗೆ ಯಾವುದರ ಕೊರತೆಯೂ ಇರುವುದಿಲ್ಲ. ರಾಜಕುಮಾರಿಯ ಹಾಗೆ ಇರಬಹುದು.
ಆದರೂ ಕೆಲವೊಮ್ಮೆ ನನ್ನ ಮನಸ್ಸು ತಲ್ಲಣಗೊಳ್ಳುತ್ತದೆ. ಏನೇನೋ ಪ್ರಶ್ನೆಗಳನ್ನು ಎಸೆಯುತ್ತದೆ. ಜೀವನದಲ್ಲಿ ಹೆಸರು ಮತ್ತು ಹಣವೇ ಪ್ರಮುಖವೇ? ಈಗ ಮಗಳು ಕಳೆದುಕೊಂಡ ತಾಯಿ ಪ್ರೀತಿಯನ್ನು ಮತ್ತೆ ಬೇಕೆಂದರೆ ಕೊಡಲಾಗುವುದೇ? ನಾನು ಹತ್ತಿರವಿಲ್ಲದೇ ಬೆಳೆದ ಮಗಳು ನನ್ನಿಂದ ದೂರ ದೂರ ಸರಿದರೆ ಮತ್ತೆ ಅವಳನ್ನು ಹತ್ತಿರಕ್ಕೆ ಎಳೆದು ಕೊಳ್ಳುವುದು ಸಾಧ್ಯವೇ?
ಹೆಚ್ಚು ಯೋಚಿಸಿದರೆ ಜೀವನವೇ ಬಹಳ ಕಾಂಪ್ಲಿಕೇಟೆಡ್. ಅದನ್ನಲ್ಲಿಗೇ ಬಿಟ್ಟು ಬಿಡೋದೇ ಕ್ಷೇಮ. ಸಮಸ್ಯೆಗಳು ಬಂದಾಗ ಎದುರಿಸಿದರಾಯಿತು.
ವಿವೇಕ್ ಯಾವತ್ತೂ ಏನೂ ಹೇಳೋದಿಲ್ಲ. ನಾನು ಕೆಲಸ ಮಾಡಿದರೂ ಒಂದೇ ಬಿಟ್ಟರೂ ಒಂದೇ ಅವನಿಗೆ. ನಾಟ್ ಬಾದರ್ಡ್. ಅವನಿಗೆ ನನಗಿಂತಲೂ ಅವನ ಅಮ್ಮ ಹತ್ತಿರವಿದ್ದರೆ ಸಮಾಧಾನ. ಮಗುವನ್ನು ಯಾವುದೇ ಕೊರತೆಯಾಗದಂತೆ ನೋಡಿಕೊಳ್ತಾರಲ್ಲ ಎನ್ನುವ ಸಮಾಧಾನ. ಹೆಂಡತಿಯ ಅಗಲಿಕೆಯನ್ನೂ ಮೀರಿಸುವ ಸಮಾಧಾನ. ಮಗುವಿಗೂ ಒಂದು ಗಳಿಗೆ ಅಮ್ಮನಿಲ್ಲವೆಂದು ಅನಿಸಿದರೂ ಮತ್ತು ಅಜ್ಜಿಗೆ ಹೊಂದಿಕೊಂಡು ಬಿಡುತ್ತಾಳೆ. ಮತ್ತೆ ನನ್ನನ್ನು ನೋಡಿದಾಗಲೇ ಅಮ್ಮ ಬೇಕೆಂದು ಅನಿಸೋದು. ಪಾಪ ಇದರಲ್ಲಿ ಅವಳದ್ದೇನು ತಪ್ಪು? ಯಾರು ಪ್ರೀತಿ ಮಾಡುತ್ತಾರೋ ಅವರಿಗೆ ಹೊಂದಿಕೊಂಡು ಬಿಡುತ್ತಾಳೆ. ಶಾಲೆಗೆ ಹೋಗಲು ಸುರುಮಾಡಿದ ಮೇಲೆ ಅಜ್ಜಿಯಿಂದ ಸ್ವಲ್ಪ ದೂರವಾಗಬಹುದೇನೋ?
ಆದರೆ ನಾನೇಕೆ ಹೀಗೆ ಯೋಚಿಸುತ್ತಿದ್ದೇನೆ? ಕೆಲಸವೂ ಬೇಕು ಕುಟುಂಬದ ಪ್ರೀತಿಯೂ ಬೇಕು ಅಂದರೆ ಸಾಧ್ಯವಿಲ್ಲ. ಯಾವಾಗಲೂ ಸ್ವಲ್ಪ ಪಡೆದುಕೊಳ್ಳಬೇಕಾದರೆ ಸ್ವಲ್ಪ ಕಳೆದುಕೊಳ್ಳಲೇ ಬೇಕು. ಯಾವುದನ್ನು ಪಡೆದುಕೊಳ್ಳಬೇಕು ಯಾವುದನ್ನು ಕಳೆದುಕೊಳ್ಳಬೇಕು ಎನ್ನುವುದು ನಮ್ಮ ಆಯ್ಕೆ. ಆಯ್ದುಕೊಂಡ ಮೇಲೆ ಹೀಗೆ ಯೋಚಿಸಿದರೆ ಆಯ್ದುಕೊಂಡ ಕೆಲಸವನ್ನೂ ಸರಿಯಾಗಿ ಮಾಡಲಾಗೋದಿಲ್ಲ. ಒಂದರಲ್ಲಿ ಕಾನ್ಸೆಂಟ್ರೇಶನ್ ಮಾಡಬೇಕು. ಇಲ್ಲದಿದ್ದರೆ ಅದೂ ಇಲ್ಲ ಇದೂ ಇಲ್ಲದಂತಾಗುತ್ತದೆ. ಸಂಸಾರ ಬೇಕಾದರೆ ಕೆಲಸವನ್ನು ಬಿಡಬೇಕು. ಕೆಲಸ ಬೇಕಾದರೆ ಸಂಸಾರದ ಕಡೆಗೆ ಗಮನ ಕಡಿಮೆಯಾಗಬೇಕು. ಇದು ಅನಿವಾರ್ಯ.
ಅಮೇರಿಕಾಕ್ಕೆ ತಲಪಿದ ಕೂಡಲೇ ಮನೆಗೆ ಫೆÇೀನು ಮಾಡಬೇಕು. ಆಫೀಸ್‍ಗೆ ಹೋದ ಕೂಡಲೇ ಆಫೀಸಿನ ಫೆÇೀನು ಸಿಗುತ್ತೆ. ಮೊದಲ ಕೆಲಸ ಮನೆಗೆ ಫೆÇೀನು ಮಾಡೋದು. ಮಗು ಹೇಗಿದೆ ಎಂದು ಕೇಳಬೇಕು.’
ಯೋಚಿಸುತ್ತಾ ನಿದ್ದೆಗೆ ಜಾರಿದ್ದು ತಿಳಿದಿರಲಿಲ್ಲ.
 
* * * * * * * * * * * * * * * * *
 
ಪರಿಯ ಅಳು ಕೇಳಿ ಎಚ್ಚತ್ತ ವಿವೇಕ್ ಮಗಳನ್ನು ಹತ್ತಿರಕ್ಕೆಳೆದು ಮುದ್ದು ಮಾಡುತ್ತಾನೆ. ಹೊಟ್ಟೆಯ ಮೇಲೆ ಮಲಗಿಸಿಕೊಂಡು ಬೆನ್ನು ತಟ್ಟುತ್ತಾನೆ. ‘ನಂಗೆ ಅಮ್ಮ ಬೇಕೂ’ ಎಂದು ಮಗಳು ರಾಗವೆಳೆದಾಗ ಅವನಿಗೆ ಒಂದು ಗಳಿಗೆ ಸೀಮಾಳ ಮೇಲೆ ಸಿಟ್ಟು ಬರುತ್ತದೆ. ಆದರೆ ಅವಳು ಹೋಗಿರುವುದು ಕೆಲಸದ ಮೇಲೆ. ಮದುವೆಗೆ ಮುಂಚೆನೇ ಹೇಳಿದ್ದಳು. ನಾನು ಮದುವೆಯ ನಂತರ ಕೆಲಸ ಬಿಡೋದಿಲ್ಲ ಎಂದು. ತಾನು ಅದಕ್ಕೆ ಒಪ್ಪಿಕೊಂಡಾಗಿದೆ. ಈಗ ಸಿಟ್ಟು ಮಾಡಿಕೊಳ್ಳುವುದು ಯಾವ ನ್ಯಾಯ? ಅಜ್ಜಿಯ ಮಡಿಲು ಸೇರಿದರೆ ಪರಿ ಎಲ್ಲ ಮರೆಯುತ್ತಾಳೆ.
ಅಲ್ಲಿ ಸೀಮಾ ಯೋಚಿಸುತ್ತಿದ್ದ ಹಾಗೆ ಇಲ್ಲಿ ವಿವೇಕ್ ಯೋಚಿಸುತ್ತಿದ್ದ . . . . . .
ಬೆಳಗ್ಗೆ ಏಳುವಾಗ ಪರಿಗೆ ಬಗಲಲ್ಲಿ ಅಪ್ಪ ಮಾತ್ರ ಕಂಡಾಗ ಅಮ್ಮ ಎಂದು ಅಳಲೇ ಸುರುಮಾಡಿದ್ದಳು. ಬೆಳಗ್ಗೆ ಏಳುವಾಗ ಅಮ್ಮ ಇಲ್ಲದಿದ್ದರೆ ಮತ್ತೆ ಕೆಲವು ದಿನ ಅಮ್ಮ ಇರುವುದೇ ಇಲ್ಲ ಎನ್ನುವಷ್ಟು ಬಹುಶಃ ಅವಳಿಗೆ ಅರ್ಥವಾಗಿತ್ತು. ಅಮ್ಮ ಇಲ್ಲದಿದ್ದರೆ ಅಮ್ಮನ ಬೆಚ್ಚನೆ ಅಪ್ಪುಗೆಯಿಲ್ಲದಿದ್ದರೆ ಅವಳಿಗೂ ಏನೋ ಕಳಕೊಂಡ ಹಾಗಾಗುತ್ತಿತ್ತು ಇರಬೇಕು. ಆದರೆ ಅದನ್ನು ಹೇಳಲು ಅವಳಿಗೆ ಗೊತ್ತಿಲ್ಲ. ಅಳುವುದು ಮಾತ್ರ ಅವಳಿಗೆ ಗೊತ್ತಿದ್ದ ಸಂಗತಿ. ಎರಡೂವರೆ ವರ್ಷದ ಮಗುವಿಗೆ ಅದನ್ನೆಲ್ಲ ಹೇಳಿಕೊಳ್ಳಲು ಹೇಗೆ ಗೊತ್ತಾಗುತ್ತೆ? ಉಳಿದವರು ಅರ್ಥ ಮಾಡಿಕೊಳ್ಳಬೇಕು.
ನನಗೂ ಕೆಲಸಕ್ಕೆ ಹೋಗಬೇಕು. ಇವತ್ತು ಒಂಭತ್ತು ಗಂಟೆಗೆ ಒಂದು ಮೊಣಕಾಲು ಗಂಟಿನ ರಿಪ್ಲೇಸ್ಮೆಂಟ್ ಅಪರೇಶನ್ ಇದೆ. ಹೋಗಲೇ ಬೇಕು. ಮಗುವಿನ ಬೆನ್ನು ನೇವರಿಸುತ್ತ ಅವಳನ್ನು ಎತ್ತಿಕೊಂಡೇ ಎದ್ದು ಹೊರ ಬರುವಾಗ ಅಮ್ಮ ಆಗಲೇ ಎದ್ದು ಬೆಳಗ್ಗಿನ ತಿಂಡಿ ರೆಡಿ ಮಾಡಿ ಆಗಿತ್ತು. ಮಗುವಿನ ಹಾಲು ರೆಡಿಯಾಗಿತ್ತು. ಅಜ್ಜಿ ಮಗುವಿಗೆ ಕತೆ ಹೇಳುತ್ತಾ ತಿಂಡಿ ತಿನಿಸಿ ಹಾಲುಕುಡಿಸಿದರೆ ಮಗಳು ಅಮ್ಮನನ್ನು ಮರೆತು ಸರಿಹೋಗ್ತಾಳೆ. ಪ್ರತಿ ಸಲ ಸೀಮಾ ಹೊರಗೆ ಹೋದಾಗಲೂ ಹೀಗೇ ಆಗುತ್ತಿತ್ತು.
ಇಂತಹ ದಿನಗಳಲ್ಲಿ ಬೇಡವೆಂದರೂ ನನ್ನ ಮನದಲ್ಲಿ ಆಗಾಗ ಅಸಮಾಧಾನದ ಹೊಗೆ ಹತ್ತಿಕೊಳ್ಳುತ್ತದೆ. ಸೀಮಾ ಓವರ್ ಎಂಬೀಶಿಯಸ್ ಎನ್ನುವುದು ನನಗೆ ಮದುವೆಗೆ ಮೊದಲೇ ಗೊತ್ತಿತ್ತು. ಈಗ ಮನಸು ಕೆಡಿಸಿಕೊಳ್ಳುವುದರಲ್ಲಿ ಅರ್ಥವಿಲ್ಲ. ಆದರೂ ಹಲವಾರು ಬಾರಿ ಅನಿಸುತ್ತಿರುತ್ತದೆ. ಸೀಮಾ ಯಾವಾಗಲೂ ಹತ್ತಿರವಿರುತ್ತಿದ್ದರೆ ಚೆನ್ನಾಗಿರುತ್ತಿತ್ತು.  ಕೆಲವೊಮ್ಮೆ ನನಗೆ ಮದುವೆಯಾಗಿದೆ ಎನ್ನುವುದೇ ಮರೆತು ಹೋಗುತ್ತದೆ.
ಅಮ್ಮ ಇದ್ದುದ್ದಕ್ಕೆ ಎಲ್ಲವೂ ಸುಸೂತ್ರವಾಗಿ ನಡೆದುಕೊಂಡು ಹೋಗುತ್ತಿದೆ. ನನಗೂ ಸೀಮಾ ಮನೆಯಲ್ಲಿ ಇಲ್ಲ ಎಂದು ಅನಿಸುವುದೇ ಇಲ್ಲ. ಅಪ್ಪ ಇರುವಷ್ಟು ದಿನ ಅಮ್ಮ ಅವರಿಗಾಗಿ ಒದ್ದಾಡಿದ್ದರು. ಅಪ್ಪನ ಆರೋಗ್ಯ ಸರಿ ಇಲ್ಲದ ಕಾರಣ ಅಮ್ಮನಿಗೆ ಬಿಡುವೆಂದೇ ಇರಲಿಲ್ಲ. ರೆಸ್ಟ್ ಇಲ್ಲವೇ ಇಲ್ಲ. ಈಗ ನಮಗಾಗಿ ಇಡೀ ದಿನ ದುಡಿಯುತ್ತಿದ್ದಾರೆ. ಅಪರೂಪಕ್ಕೊಮ್ಮೆ ಮಗಳ ಮನೆಗೆ ಹೋದರೆ ಮಾತ್ರ ಅಮ್ಮನಿಗೆ ರೆಸ್ಟ್ ಸಿಗುವುದೇನೋ? ಎಷ್ಟು ದಿನ ಅಮ್ಮ ಹೀಗೆ ಒದ್ದಾಡಬೇಕು? ಸೀಮಾಳ ಕೆಲಸದ ಒತ್ತಡಗಳು ಮುಗಿಯೋದೇ ಇಲ್ಲ. ಕೆಲವೊಮ್ಮೆ ಅಪರಾಧಿ ಪ್ರಜ್ಞೆ ಕಾಡುತ್ತದೆ. ಅವರ ಆರೋಗ್ಯ ಅಷ್ಟು ಚೆನ್ನಾಗಿಲ್ಲ. ಬಿ.ಪಿ. ಇದೆ. ಸಕ್ಕರೆ ಕಾಯಿಲೆಯೂ ಇದೆ. ಕಾಲಲ್ಲಿ ನರಗಳು ಉಬ್ಬಿನಿಂತಿವೆ. ವೆರಿಕೋಸ್ ವೈನ್ಸ್ ಉಪದ್ರ ಕೊಡುತ್ತಿದೆ. ಪಾಪ ಆದರೂ ಯಾವುದನ್ನೂ ತಲೆಗೆ ಹಚ್ಚಿಕೊಳ್ಳದೆ ಇಡೀ ದಿನ ಕೆಲಸ ಮಾಡುತ್ತಿರುತ್ತಾರೆ. ಮೊನ್ನೆ ಹೇಳುತ್ತಿದ್ದರು ವಿಪರೀತ ಕಾಲು ನೋವಿದೆ ಎಂದು. ಒಮ್ಮೆ ಎಲ್ಲಾ ಜನರಲ್ ಚೆಕ್‍ಅಪ್ ಮಾಡಿಸಬೇಕು. ಯಾವುದಕ್ಕೂ ಸಮಯ ಸಿಗೋದಿಲ್ಲ. ಸಮಯ ಸಿಗೋದಿಲ್ಲ ಎನ್ನುವುದಕ್ಕಿಂತ ಅಮ್ಮನ ಆರೋಗ್ಯದ ಕಡೆಗೆ ಹೆಚ್ಚಿನ ಕಾಳಜಿ ವಹಿಸುತ್ತಿಲ್ಲವೇನೋ ಎಂದೂ ಕೆಲವೊಮ್ಮೆ ಅನಿಸುತ್ತದೆ.
ಸ್ನಾನ ಮುಗಿಸಿ ಹೊರಟು ಹೊರ ಬರುವಾಗ ಪರಿ ಅಜ್ಜಿಯ ತೊಡೆಯಲ್ಲಿ ಕುಳಿತು ಇಡ್ಲಿ ತಿನ್ನುತ್ತಾ ನಗುತ್ತಿದ್ದಳು. ಅಮ್ಮನ ಹತ್ತಿರ ಮಗುವನ್ನು ನಗಿಸಲು ಬೇಕಾದಷ್ಟು ಅಸ್ತ್ರಗಳಿವೆ. ಅಮ್ಮ ಇದ್ದುದರಿಂದ ಪರಿಗೆ ಅವಳ ಅಮ್ಮ ಇಲ್ಲವೆನ್ನುವ ನೋವು ಕ್ಷಣದಲ್ಲಿ ಮರೆಯಾಗಿ ಹೋಗುತ್ತೆ. ನನಗೂ ಯೋಚನೆಯಿಲ್ಲ. ತಾನೀಗ ಹೋದರೆ ಮನೆಗೆ ಬರುವುದು ಮಧ್ಯಾಹ್ನ ಎರಡು ಮೂರು ಗಂಟೆಯಾಗುತ್ತೆ. ಮತ್ತೆ ಸ್ವಲ್ಪ ರೆಸ್ಟ್ ತಗೊಂಡು ಸಂಜೆ ಪುನಹ ಕ್ಲಿನಿಕ್‍ಗೆ ಹೋಗಬೇಕು. ದಿನಗಳು ಓಡುವುದೇ ತಿಳಿಯೋದಿಲ್ಲ. ಯಂತ್ರದಂತೆ ಜೀವನ ಸಾಗುತ್ತಿದೆ. ಯಾರ ಬಗ್ಗೆ ನಿಗಾವಹಿಸಲೂ ಆಗೋದಿಲ್ಲ. ಟೈಮೂ ಸಿಗೋದಿಲ್ಲ. ಮನೆಯ ಕಡೆ ಸೀಮಾ ನಿಗಾವಹಿಸಿದರೆ ನನಗೆ ತಲೆಬಿಸಿಗಳಿರೋದಿಲ್ಲ. ಆದರೆ ಅವಳು ನನಗಿಂತಲೂ ಬ್ಯುಸಿ.
ಅಮ್ಮ ಇದ್ದುದ್ದಕ್ಕೆ ಮಗುವಿನ ತಲೆಬಿಸಿಯಿಲ್ಲ. ನಮ್ಮಿಬ್ಬರಿಗಿಂತಲೂ ಚೆನ್ನಾಗಿ ಅಮ್ಮ ಮಗುವನ್ನು ನೋಡಿಕೊಳ್ತಾರೆ. ಪರಿಗೂ ಅಜ್ಜಿ ಇದ್ದರೆ ಬೇರಾರೂ ಬೇಡ. ಅಮ್ಮನ ಬೆಲೆ ತಿಳಿಯೋದು ಇಂತಹ ಸಂದರ್ಭಗಳಲ್ಲಿಯೇ ಇರಬೇಕು. ಮಕ್ಕಳಾಗಿರುವಾಗ ನಾವು ಅಮ್ಮನ ಬಗ್ಗೆ ಯೋಚಿಸುವುದೇ ಇಲ್ಲ. ಎಲ್ಲಾ ಟೇಕನ್ ಫಾರ್ ಗ್ರಾಂಟೆಡ್.
 
*  *  *  *  *  *  *  *  *  *
 
ಮಗ ಹೆಚ್ಚಾಗಿ ಒಂಟಿಯಾಗಿರೋದನ್ನು ನೋಡಿ ಸುಕನ್ಯಾ ಯೋಚಿಸುತ್ತಿದ್ದರು . . . . . .
ಮದುವೆಯಾದ ಪ್ರಾರಂಭದಲ್ಲಿ ಇಬ್ಬರೂ ಎಷ್ಟು ಖುಶಿಯಾಗಿದ್ದರು. ಪಕೀರನಿಗೆ ಪಿಕೀರಿಲ್ಲ ಎನ್ನುವಂತೆ ತಿರುಗಾಡಿದ್ದೇ ತಿರುಗಾಡಿದ್ದು. ಆದರೆ ಈಗ? ಇವರಿಬ್ಬರೂ ಸಂತಸದಿಂದಿರುವುದನ್ನು ನೋಡಿ ಎಷ್ಟು ಕಾಲವಾಯಿತು. ಅವಳು ಅವಳ ಕೆಲಸದಲ್ಲಿ ಬ್ಯುಸಿ. ಇವನು ಇವನ ಕೆಲಸದಲ್ಲಿ ಬ್ಯುಸಿ. ಒಬ್ಬರಿಗೊಬ್ಬರು ಅಪರಿಚಿತರಂತೆ ಇರುತ್ತಾರೆ. ಒಬ್ಬರಿಗೊಬ್ಬರು ಸಮಯ ಕೊಡಲು ಅವರ ಹತ್ತಿರ ಸಮಯವೇ ಇಲ್ಲ. ಅವಳ ಕೆಲಸ, ಅವಳ ಟೂರುಗಳು ಮಗುವಿನಿಂದಲೂ ಅವಳನ್ನು ದೂರ ಮಾಡುತ್ತಿದೆ. ಸೀಮಾಳಿಗೆ ಯಾಕೆ ಇದು ಅರ್ಥವಾಗೋದಿಲ್ಲ? ಕಳೆದು ಹೋದ ಕಾಲವನ್ನು ಬೇಕೆಂದರೆ ಹಿಂದೆ ತಿರುಗಿಸಲಾಗುವುದೇ?
ಹೀಗೇ ಇದ್ದರೆ ಇವರ ಸಂಸಾರದ ಅಡಿಪಾಯ ಅಲ್ಲಾಡದಿರುವುದೇ? ಯೋಚಿಸಿದರೆ ಭಯವಾಗುತ್ತದೆ. ಈಗ ನಾನಿರುವುದಕ್ಕೆ ಎಲ್ಲಾ ಸುಸೂತ್ರವಾಗಿ ಸಾಗುತ್ತಿದೆ. ಒಂದು ವೇಳೆ ನಾನು ಇಲ್ಲಿ ಇರದಿದ್ದರೆ ಮಗುವಿನ ಗತಿಯೇನಾಗುತ್ತಿತ್ತು? ಕೆಲಸದವರ ಜೊತೆ ಬೆಳೆಯ ಬೇಕಿತ್ತು. ವಿವೇಕ್‍ಗೆ ಮಗು ಕೆಲಸದವರ ಜೊತೆಗಿರುವುದು ಬಿಲ್‍ಕುಲ್ ಇಷ್ಟವಿಲ್ಲ. ಅಂತಹ ಸಂದರ್ಭ ಬಂದರೆ ಅವನಿಗೆ ಸೀಮಾಳ ಮೇಲೆ ಸಿಟ್ಟು ಬಂದೇಬರುತ್ತದೆ. ನಾನಾದರೂ ಎಷ್ಟು ದಿನ ಬದುಕಿರುತ್ತೇನೆ?
ಸೀಮಾ ಒಳ್ಳೆಯ ಹುಡುಗಿಯೇ. ನನ್ನ ಮೇಲೆಯೂ ಪ್ರೀತಿ ಗೌರವವಿದೆ. ಆದರೆ ಬಹಳ ಯಶಸ್ಸಿನ ಹುಚ್ಚು. ಕೆಲವು ಸಲ ನನಗನಿಸುತ್ತೆ ಇವಳು ತಪ್ಪಿ ಹೆಂಗಸಾಗಿ ಹುಟ್ಟಿದ್ದಾಳೆಂದು. ಮನೆಯಲ್ಲಿದ್ದಾಗಲೂ ಇಡೀ ದಿನ ಕಂಪ್ಯೂಟರ್ ಮುಂದಿರುತ್ತಾಳೆ ಅಥವಾ ಫೆÇೀನಿನಲ್ಲಿರುತ್ತಾಳೆ. ಬೇರೆಯವರ ಕಡೆಗೆ ಗಮನ ಕೊಡಲು ಅವಳ ಹತ್ತಿರ ಹೊತ್ತೇ ಇಲ್ಲವೇನೋ? ಅವಳ ಕೆಲಸ ಎಲ್ಲರಿಂದಲೂ ಅವಳನ್ನು ದೂರ ಮಾಡುತ್ತಿದೆ ಎಂದೆನಿಸುತ್ತದೆ. ಸಂಬಂಧಗಳ ಮಧ್ಯೆ ಕಂದಕ ಉಂಟಾದರೆ ಅದನ್ನು ಮುಚ್ಚುವುದು ಬಹಳ ಕಷ್ಟ. ಅವಳಿಗೇ ಇದು ಅರ್ಥವಾಗಬೇಕು. ಬೇರೆಯವರು ಹೇಳಿದರೆ ಅರ್ಥವಾಗುವಂತದ್ದಲ್ಲ.
ಸೀಮಾ ವಿವೇಕ್ ಹೇಗೆ ಎಲ್ಲಿ ಭೇಟಿಯಾದರೋ ಗೊತ್ತಿಲ್ಲ. ಅವರು ಕ್ಲಾಸ್‍ಮೇಟ್ಸ್ ಕೂಡಾ ಅಲ್ಲ. ನಾವು ತೋರಿಸಿದ ಹುಡುಗಿಯರನ್ನು ನಿರಾಕರಿಸಿ ಅವಳನ್ನೇ ಮದುವೆಯಾಗುವುದಾಗಿ ಮಗ ಹೇಳಿದಾಗ ನಾನಂತೂ ವಿರೋಧಿಸುವ ಪರಿಸ್ಥಿತಿಯಲ್ಲಿ ಇರಲಿಲ್ಲ. ಕೋಲೆ ಬಸವನಂತೆ ತಲೆ ಅಲ್ಲಾಡಿಸಿದ್ದೆ. ವಿವೇಕ್‍ನ ಅಪ್ಪ ಸತ್ತ ಮೇಲೆ ಅವನ ನೆರಳಲ್ಲಿಯೇ ಇರುವುದಲ್ಲ? ಅವನ ವಿರೋಧ ಕಟ್ಟಿಕೊಂಡು ಒಟ್ಟಿಗೆ ಇರುವುದು ಸಾಧ್ಯವೇ?  ಏನೂ ಹೇಳದೇ ಒಪ್ಪಿಕೊಂಡು ಬಿಟ್ಟಿದ್ದೆ. ನಾನು ಬೇಡ ಎಂದರೂ ಅವನು ಕೇಳುತ್ತಿರಲಿಲ್ಲ.
ಸೀಮಾ ಉತ್ತರ ಭಾರತದ ಹುಡುಗಿ. ಅವಳ ಅಪ್ಪ ಅಮ್ಮನ ಪರಿಚಯವಿಲ್ಲ. ಹುಡುಗಿಯ ಹಿನ್ನೆಲೆ ಗೊತ್ತಿಲ್ಲ. ಇದೆಲ್ಲಾ ನನಗೆ ಕಿರಿಕಿರಿ ಉಂಟು ಮಾಡಿದರೂ ಮಗನ ಸಂತೋಷಕ್ಕೆ ಒಪ್ಪಿಕೊಂಡಿದ್ದೆ. ಅವರು ಸುಖವಾಗಿದ್ದರೆ ನಾನೂ ಸುಖವಾಗಿರಬಲ್ಲೆ ಎನ್ನುವುದಷ್ಟೇ ನನ್ನ ಯೋಚನೆಯಾಗಿತ್ತು.
ನಾನು ಸೀಮಾಳನ್ನು ನೋಡಿದ್ದು ಮದುವೆಯಲ್ಲೇ. ಮದುವೆಯಾಗಿ ಮನೆಗೆ ಬಂದ ಮೇಲೆ ಚೆನ್ನಾಗಿಯೇ ಹೊಂದಿಕೊಂಡಿದ್ದಳು. ನನಗೆ ಸ್ವಲ್ಪ ಸ್ವಲ್ಪ ಹಿಂದಿ ಬರುತ್ತಿದ್ದುದರಿಂದ ಭಾಷೆಯ ತೊಡಕು ಅಷ್ಟು ಕಾಡಲಿಲ್ಲ. ನನ್ನ ಹೆದರಿಕೆಗಳೆಲ್ಲಾ ಸುಳ್ಳಾಗಿದ್ದುವು. ಅವಳು ಬೆಳಗ್ಗೆ ಕೆಲಸಕ್ಕೆ ಹೋದರೆ ಬರುವುದು ಸಂಜೆ ಆರು ಗಂಟೆಯ ನಂತರ. ಹಾಗಾಗಿ ನನಗೂ ಹೊಂದಿಕೊಳ್ಳಲು ಕಷ್ಟವಾಗಲಿಲ್ಲ. ಒಟ್ಟಿಗೇ ಸಮಯ ಕಳೆಯುವುದಾದರೆ ಮಾತ್ರ ಕಷ್ಟವಾಗುತ್ತಿತ್ತೋ ಏನೋ? ಮೊದಲಿನಂತೇ ಯಾವ ವ್ಯತ್ಯಾಸವೂ ಇಲ್ಲದೆ ಅಡುಗೆ, ಮನೆ ಕೆಲಸ ಇದರಲ್ಲಿಯೇ ನನ್ನ ಹೊತ್ತು ಹೋಗುತ್ತಿತ್ತು. ಮೊಮ್ಮಗಳು ಹುಟ್ಟಿದ ಮೇಲೆ ಜವಾಬ್ದಾರಿಗಳು ಜಾಸ್ತಿಯಾಗಿವೆ. ಆದರೆ ಅವು ಸಂತಸ ಕೊಡುವ ಜವಾಬ್ದಾರಿಗಳು ಆದುದರಿಂದ ಬೇಸರವಿಲ್ಲ.
ಮಗನ ಜೀವನ ಸುಖಕರವಾಗಿದ್ದರೆ ಸಾಕು. ಮಗಳು ಅವಳ ಗಂಡನ ಮನೆಯಲ್ಲಿ ಸುಖವಾಗಿದ್ದಾಳೆ. ಅವಳ ಯೋಚನೆ ನನಗಿಲ್ಲ. ಅಳಿಯ ಮಗಳು ಚೆನ್ನಾಗಿ ಹೊಂದಿಕೊಂಡಿದ್ದಾರೆ. ಮಕ್ಕಳಾದ ಮೇಲೆ ಕೆಲಸ ಬಿಟ್ಟು ಅವಳು ಮನೆಯಲ್ಲಿಯೇ ಇದ್ದುದರಿಂದ ಎಲ್ಲವೂ ಸುಸೂತ್ರವಾಗಿ ಸಾಗುತ್ತಿದೆ. ಅವಳ ಹೆರಿಗೆಗೆ ಮತ್ತೇನಾದರೂ ಅವಳಿಗೆ ಅಗತ್ಯ ಬಿದ್ದಾಗ ಅವಳಲ್ಲಿ ಹೋಗುತ್ತಿದ್ದರೂ ನಾನು ಮಗನ ಜೊತೆಗೆ ಇರುತ್ತಿದ್ದುದೇ ಹೆಚ್ಚು. ಅವನಿಗೆ ನನ್ನ ಅಗತ್ಯ ಹೆಚ್ಚಾಗಿತ್ತು.
ಮಗುವಂತೂ ನನ್ನನ್ನೇ ಹಚ್ಚಿಕೊಂಡು ಬಿಟ್ಟಿದೆ. ಮಕ್ಕಳ ಮಾಯೆಯ ಜೊತೆಗೆ ಈಗ ಮೊಮ್ಮಗುವಿನ ಮಾಯೆಯೂ ಸುತ್ತಿಕೊಂಡಿದೆ. ಈ ಎಲ್ಲ ಮಾಯೆಗಳ ಜಾಲದಿಂದ ಬಿಡುಗಡೆಯೇ ಇಲ್ಲವೇನೋ?
ಈಗೀಗ ವೃದ್ದಾಪ್ಯದ ಕಾಯಿಲೆಗಳು ಕಾಡುವುದರಿಂದ ಕೆಲವೊಮ್ಮೆ ಅನಿಸುತ್ತದೆ ಅವರವರ ಮಕ್ಕಳನ್ನು ಅವರವರೇ ಸಾಕಬೇಕು ಎಂದು. ಮುದುಕರ ಮೇಲೆ ಎಲ್ಲಾ ಭಾರಗಳನ್ನೂ ಹೊರಿಸಿದರೆ ಕಷ್ಟವಾಗುತ್ತೆ. ಸೊಂಟನೋವು, ಕಾಲುನೋವು ಸುಸ್ತು ಕಾಡುವಾಗ ಸೀಮಾಳಿಗೆ ಹೇಳಿಬಿಡೋಣ ಅನ್ನಿಸುತ್ತೆ.  ಆದರೆ ಹೇಗೆ ಹೇಳುವುದು? ಅವಳು ಹೊರಗೆ ಹೋಗುವುದು ಕೆಲಸದ ಮೇಲೆ. ಸುಮ್ಮನೇ ಸುತ್ತಲು ಹೋಗುವುದಿಲ್ಲ. ನಾವೇ ಹೆಣ್ಣುಮಕ್ಕಳು ಕೆಲಸ ಮಾಡುವುದನ್ನು ಪೆÇ್ರೀತ್ಸಾಹಿಸದಿದ್ದರೆ ಮತ್ತೆ ಯಾರು ಪೆÇ್ರೀತ್ಸಾಹಿಸುತ್ತಾರೆ? ನಾನು ಅಸಮಾಧಾನ ವ್ಯಕ್ತಪಡಿಸಿದರೆ ಮಗನಿಗೂ ಹೆಂಡತಿ ಮೇಲೆ ಸಿಟ್ಟು ಬರಬಹುದು. ಅದಕ್ಕಾಗಿ ಏನೂ ಹೇಳದೆ ಸುಮ್ಮನಿರುತ್ತೇನೆ. ಹೇಳಲೂ ಆಗದು ಅನುಭವಿಸಲೂ ಆಗದು ಎನ್ನುವ ಪರಿಸ್ಥಿತಿ. ಮಗನಿಗಾಗಿ ಎಲ್ಲವನ್ನು ಸಹಿಸಿಕೊಳ್ಳುವುದು.
*  *  *  *  *  *  *  *  *  *  *  *  *  *  *  *
 
ವಾಸ್ತವ
ಎರಡೇ ದಿನದಲ್ಲಿ ಸೀಮಾ ಇಲ್ಲವೆನ್ನುವುದೂ ಮರೆತು ಹೋದಂತೆ ಎಲ್ಲರೂ ಅವರವ ಕೆಲಸದಲ್ಲಿ ನಿರತರಾಗಿದ್ದರು.  ಮರುದಿನ ಸೀಮಾಳ ಫೆÇೀನು ಬಂದಾಗ ಯಾರೂ ಅವಳ ನೆನಪಲ್ಲಿ ಮುಳುಗಿರಲಿಲ್ಲ. ವಿವೇಕ್ ಅವಳ ಪ್ರಯಾಣದ ಬಗ್ಗೆ ಅವಳ ಕೆಲಸದ ಬಗ್ಗೆ ವಿಚಾರಿಸಿದ್ದ. ಅವನ ದನಿಯಲ್ಲಿ ಯಾವುದೇ ರೀತಿಯ ಆತುರವಾಗಲೀ ಮಿಸ್ಸಿಂಗ್ ಯು ಅನ್ನಿಸುವ ಪ್ರೀತಿಯಾಗಲೀ ಇರಲಿಲ್ಲ. ಮಗುವಿನ ಬಗ್ಗೆ ವಿಚಾರಿಸಿದಾಗಲೂ ತಣ್ಣಗಿನ ದನಿಯಲ್ಲಿ ಅವಳು ಅಜ್ಜಿಯೊಡನೆ ಖುಶಿಯಾಗಿದ್ದಾಳೆ ಎಂದಷ್ಟೇ ಹೇಳಿದ್ದ. ಸೀಮಾಳ ಮನಸಿಗೆ ಪಿಚ್ಚೆನಿಸಿತ್ತು.
ಮಗುವಿಗೆ ಫೆÇೀನು ಕೊಟ್ಟಾಗಲೂ ಮಗು ‘ಅಮ್ಮಾ ನೀನು ಏಲದೇ ಎಲ್ಲಿ ಹೋದ್ದೀ? ಯಾವಾಗ ಬತ್ತೀ?’ ಎಂದಿದ್ದಳು. ‘ಹೇಗಿದ್ದೀ ಪುಟ್ಟಾ?’ ಅಂದಾಗ ‘ಚೆಂದ ಇದ್ದೆ’ ಅಂದಿದ್ದಳು. ‘ಅಜ್ಜಿ ನಂಗೆ ಚಂದ ಕತೆಹೇಲಿದ್ದು’ ಎಂದು ಮುದ್ದು ಮುದ್ದಾಗಿ ಹೇಳುವಾಗ ಸೀಮಾಳ ಹೊಟ್ಟೆಯಲ್ಲಿ ಯಾಕೋ ಹೊಟ್ಟೆ ಕಿಚ್ಚಿನ ಕಿಡಿ ಹತ್ತಿಕೊಳ್ಳುತ್ತಿತ್ತು. ನನ್ನ ಅನುಪಸ್ಥಿತಿ ಯಾರನ್ನೂ ಬಾಧಿಸಿಲ್ಲ. ಯಾರಿಗೂ ಯಾವುದೇ ವ್ಯತ್ಯಾಸವೇ ಫೀಲ್ ಆಗ್ತಿಲ್ಲವೇನೋ?  ಫೆÇೀನು ಕೆಳಗಿಟ್ಟಾಗ ತಾನು ಇಲ್ಲಿ ಮಗುವನ್ನು ಬಿಟ್ಟು ಬಂದು ಒದ್ದಾಡುತ್ತಿದ್ದರೆ ಅಲ್ಲಿ ಯಾರಿಗೂ ಯಾವುದೇ ತಲ್ಲಣಗಳು ಇದ್ದ ಹಾಗಿಲ್ಲ. ಎಲ್ಲರೂ ಆರಾಮವಾಗಿಯೇ ಇದ್ದಾರೆ. ಹಾಗಾದರೆ ನನ್ನ ಸಂಸಾರದಲ್ಲಿ ನನ್ನ ಸ್ಥಾನ ಏನು?
ಮೊದಲ ಬಾರಿಗೆ ಸೀಮಾಳನ್ನು ಈ ಪ್ರಶ್ನೆ ಕಾಡಿತ್ತು. ಆದರೆ ಅದರ ಬಗ್ಗೆ ಯೋಚಿಸುತ್ತಾ ಕೂರುವಷ್ಟು ಸಮಯ ಅವಳಿಗಿರಲಿಲ್ಲ. ಮೂರು ವಾರ ತಾನಿಲ್ಲಿ ಇರಲೇಬೇಕು. ನನಗೆ ಒಪ್ಪಿಸಿರುವ ಕೆಲಸ ಮುಗಿಸಲೇಬೇಕು. ಸಮರ್ಪಕವಾಗಿ ಮುಗಿಸಬೇಕು. ನಾನು ಮನೆಯನ್ನು ಗಂಡನನ್ನು ಮಗುವನ್ನು ಮರೆಯಲೇಬೇಕು. ವಾಪಾಸು ಹೋದ ಮೇಲೆ ಎಲ್ಲರೂ ನನ್ನವರಾಗುತ್ತಾರೆ. ಯಾಕೆ ತಲೆಬಿಸಿ ಮಾಡಬೇಕು? ಎಂದು ಕೆಲಸದಲ್ಲಿ ತೊಡಗಿದ್ದಳು.
ಕೆಲಸಗಳ ಒತ್ತಡದಲ್ಲಿ ಸೀಮಾ ಎಲ್ಲವನ್ನೂ ಮರೆತ್ತಿದ್ದಳು. ಎರಡು ದಿನಕ್ಕೊಮ್ಮೆ ಫೆÇೀನು ಮಾಡುತ್ತಿದ್ದರೂ ಎಲ್ಲವೂ ಯಾಂತ್ರಿಕವಾಗಿತ್ತು. ಒಮ್ಮೆ ಮಾತ್ರ ಅತ್ತೆಮ್ಮ ಫೆÇೀನಿಗೆ ಸಿಕ್ಕಿದ್ದರು. ಅವರು ಮಾತ್ರ ನೀನಿಲ್ಲದೆ ನನಗೆ ಬೇಜಾರಾಗುತ್ತಿದೆ. ಆದಷ್ಟು ಬೇಗ ಬಂದುಬಿಡು ಅಂದಿದ್ದರು. ಅದು ಸತ್ಯದ ಮಾತೋ ಅಲ್ಲ ಸುಮ್ಮನೆ ಮಾತಿಗೆ ಹೇಳಿದ್ದರೋ ಎನ್ನುವ ಸಂಶಯ ಸೀಮಾಳ ಮನದಲ್ಲಿ ಇಣುಕಿತ್ತು.
ಇಪ್ಪತ್ತೆರಡು ಗಂಟೆಗಳ ಪ್ರಯಾಣ ಮುಗಿಸಿ ಬೆಳಗ್ಗೆ ಎರಡು ಗಂಟೆಗೆ ಮನೆ ತಲಪಿದಾಗ ಬಾಗಿಲು ತೆರೆದವರು ಅತ್ತೆಮ್ಮ. ಊಟ ಮಾಡ್ತೀಯ ಎಂದು ಕೇಳಿದಾಗ ಹಸಿವೆಯನಿಸಿದರೂ ಊಟಮಾಡಲು ಮನಸಾಗದೆ ಸೀಮಾ ಸೀದಾ ಕೋಣೆಗೆ ಹೋದಾಗ ವಿವೇಕ್ ಮಗುವನ್ನು ಹೊಟ್ಟೆಯ ಮೇಲೆ ಮಲಗಿಸಿಕೊಂಡು ನಿದ್ದೆ ಹೋಗಿದ್ದ. ಮಗುವನ್ನು ಎತ್ತಿ ಮುದ್ದಾಡಬೇಕೆಂದು ಅನಿಸಿದರೂ ಮಗುವಿನ ನಿದ್ದೆ ಕೆಡುವುದಲ್ಲ ಎಂದು ಅವಳು ಸ್ನಾನ ಮುಗಿಸಿ ಹಾಸಿಗೆ ಸೇರಿದ್ದಳು.
ಮೊದಲ ಬಾರಿಗೆ ತನ್ನ ಮನೆಯಲ್ಲೇ ತಾನು ಅಪರಿಚಿತಳಾಗುತ್ತಿದ್ದೇನೇನೋ ಎನ್ನುವ ನೋವು ಸೀಮಾಳನ್ನು ಕಾಡಿತ್ತು. ಮಗುವಿಗೆ ನಿದ್ದೆ ಬಂದರೂ ಗಂಡ ಎಚ್ಚರವಾಗಿರಬಹುದಿತ್ತು ಎಂದು ಸೀಮಾಗೆ ಅನಿಸಿತ್ತು.
ಪ್ರಯಾಣದ ಆಯಾಸದಿಂದ ಸ್ವಲ್ಪ ಹೊತ್ತಲ್ಲೇ ಸೀಮಾಳನ್ನು ನಿದ್ದೆಮುತ್ತಿಕೊಂಡು ಬಿಟ್ಟಿತ್ತು.
ಮರುದಿನ ವಿವೇಕ್ ಎದ್ದು ಹೊರಟು ಹೋಗುವಾಗಲೂ ಅವಳಿಗೆ ಎಚ್ಚರವಾಗಿರಲಿಲ್ಲ. ಮಗು ಹೊರಗೆ ಹೋದದ್ದೂ ಅವಳಿಗರಿವಾಗಿರಲಿಲ್ಲ.
ಸೀಮಾಳಿಗೆ ಎಚ್ಚರವಾಗುವಾಗ ಮಧ್ಯಾಹ್ನ ಒಂದು ಗಂಟೆ ಕಳೆದಿತ್ತು. ಅತ್ತೆಮ್ಮ ಅಡುಗೆ ಕೆಲಸವನ್ನೆಲ್ಲಾ ಮುಗಿಸಿದ್ದರು. ಕೆಲಸದವಳು ಬಂದು ಕೆಲಸ ಮುಗಿಸಿಯೂ ಹೋಗಿದ್ದಳು.
ಸೀಮಾಳನ್ನೇ ಕಾಯುತ್ತಿದ್ದ ಸುಕನ್ಯಾ ‘ಊಟ ಮಾಡ್ತೀಯಾ? ನಿನ್ನೆಯೂ ಹಾಗೇ ಉಪವಾಸ ಮಲಗಿದ್ದೆ.’
‘ಇನ್ನೇನು ವಿವೇಕ್ ಬರ್ತಾನಲ್ಲ? ಒಟ್ಟಿಗೇ ಊಟ ಮಾಡಿದರಾಯಿತು. ಈಗ ಸ್ವಲ್ಪ ಟೀ ಕುಡಿಯುತ್ತೇನೆ.’
‘ಇರು ಈಗಲೇ ಮಾಡಿಕೊಡ್ತೇನೆ.’ ಎನ್ನುತ್ತಾ ಸುಕನ್ಯಾ ಒಳಗೆ ಹೋದಾಗ ಸೀಮಾ ಯೋಚಿಸುತ್ತಿದ್ದಳು ಅತ್ತೆಯವರ ಈ ಒಳ್ಳೆಯತನವೇ ನನ್ನನ್ನು ನನ್ನ ಗಂಡ ಮಗಳಿಂದ ದೂರ ಮಾಡುತ್ತಿದೆ. ಆದರೆ ಅವರಿಲ್ಲದೆ ತಮ್ಮ ಸಂಸಾರದ ರಥ ಸಾಗುವುದಾದರೂ ಹೇಗೆ?
ಅತ್ತೆ ಟೀ ಮಾಡಿ ತಂದಿತ್ತಾಗ ಸೀಮಾ ಯೋಚನೆಯಲ್ಲಿ ಮುಳುಗಿದ್ದಳು.
‘ಹೇಗಿತ್ತು ಪ್ರಯಾಣ? ಕೆಲಸ ಎಲ್ಲಾ ಸರಿಯಾಗಿ ಆಯಿತೇ? ಇನ್ನು ಆರು ತಿಂಗಳು ನೀನು ಮಗುವನ್ನು ಬಿಟ್ಟು ಹೋಗಲಿಕ್ಕಿಲ್ಲ ಸಧ್ಯ.’
‘ಯಾಕೆ ಪರಿ ನಿಮಗೆ ಉಪದ್ರ ಕೊಟ್ಟಳೇ? ನನ್ನನ್ನು ಎಣಿಸಿ ಅಳುತ್ತಿದ್ದಳೇ?’ ಸೀಮಾಳ ದನಿಯಲ್ಲಿ ತವಕವಿತ್ತು.
‘ಹಾಗೇನಿಲ್ಲ. ನನಗೆ ಚೆನ್ನಾಗಿ ಹೊಂದಿಕೊಂಡಿದ್ದಳು. ಆದರೆ ನನಗೂ ವಯಸ್ಸಾಯಿತಲ್ಲ? ಎಲ್ಲಾ ಸುಧಾರಿಸಲು ಸ್ವಲ್ಪ ಕಷ್ಟವಾಗುತ್ತೆ. ಅಲ್ಲದೇ ಮಗು ಅಮ್ಮನ ಮಡಿಲಲ್ಲಿ ಬೆಳೆದರೇ ಚಂದವಲ್ಲ?’
ಅಮ್ಮನನ್ನು ನೆನಸಿ ಮಗು ಅಳುತ್ತಿದ್ದಳು ಎಂದಿದ್ದರೆ ಸೀಮಾಳಿಗೆ ಸ್ವಲ್ಪವಾದರೂ ಸಮಾಧಾನವಾಗುತ್ತಿತ್ತು. ಆದರೆ ಅತ್ತೆಮ್ಮ ಹಾಗೆ ಹೇಳಲಿಲ್ಲ. ಬದಲಾಗಿ ನನ್ನ ಕರ್ತವ್ಯ ನೆನಪಿಸಿದರು. ಸೀಮಾಳ ಮನದಲ್ಲಿ ಅಸಮಾಧಾನದ ಹೊಗೆ ತುಂಬುತ್ತಿತ್ತು.
ಮಾತು ಮುಂದುವರಿಯಲಿಲ್ಲ. ಅಲ್ಲಿಗೇ ನಿಂತಿತ್ತು. ಸೀಮಾ ಯಾಕೋ ಸರಿಯಾಗಿಲ್ಲ ಎಂದು ಸುಕನ್ಯಾ ಸುಮ್ಮನಾಗಿದ್ದರು.
ವಿವೇಕ್ ಬರುವಾಗ ಎರಡು ಗಂಟೆ ಕಳೆದಿತ್ತು. ಸೀಮಾಳೇ ಎಲ್ಲವನ್ನೂ ಬಿಸಿಮಾಡಿ ಊಟಕ್ಕೆ ಕರೆದಿದ್ದಳು. ಬಹಳ ದಿನದ ನಂತರ ಒಟ್ಟಾಗಿ ಊಟಮಾಡುತ್ತಿದ್ದರು. ನಿನ್ನೆ ಬಂದಂದಿನಿಂದ ಏನೂ ಮಾತಾಡಿಲ್ಲ. ಮಾತಾಡಿಕೊಂಡು ಅವರು ಊಟ ಮಾಡಲಿ. ಅಮೇಲೆ ತಾನು ಮಾಡಿದರಾಯಿತು ಎಂದು ಸುಕನ್ಯಾ ತನ್ನ ರೂಮಲ್ಲಿ ಮಗು ಮಗಿದ್ದಲ್ಲಿ ಮಲಗಿಕೊಂಡಿದ್ದರು.
‘ಅಮ್ಮ ಎಲ್ಲಿ’ ಎಂದು ಕೇಳುತ್ತಲೇ ಬಂದ ವಿವೇಕ್ ‘ಅಮ್ಮನ ಕರಿ. ಒಟ್ಟಿಗೆ ಊಟ ಮಾಡೋಣ, ಎಂದಾಗ ಸೀಮಾಗೆ ಸಿಟ್ಟು ಬಂದಿತ್ತು. ಇಷ್ಟು ದಿನ ಅಮ್ಮನ ಜೊತೆಗೆ ಊಟಮಾಡಿದ್ದಾಯಿತು ಇವತ್ತೊಂದು ದಿನ ನನ್ನ ಜೊತೆಗೆ ಮಾಡಿದರೇನು? ನಾಳೆಯಿಂದ ಪುನಹ ಅಮ್ಮನೊಡನೇ ಊಟ ಮಾಡುವುದಲ್ಲ? ಎಂದು ಯೋಚಿಸುತ್ತಾ, ‘ಅಮ್ಮ ಮಲಗಿದ್ದಾರೆ. ಅದಕ್ಕೆ ಎಬ್ಬಿಸಲಿಲ್ಲ. ಬನ್ನಿ ನೀವು ಮಾಡಿ. ಅಷ್ಟರಲ್ಲಿ ಏಳುತ್ತಾರೆ.’
ವಿವೇಕ್ ಹೆಂಡತಿ ಬಡಿಸಿದ್ದನ್ನು ಊಟ ಮಾಡ್ತಾ, ‘ಯಾವಾಗಲೂ ನೀನೇ ಈ ಜವಾಬ್ದಾರಿ ವಹಿಸಿಕೊಂಡರೆ ಅಮ್ಮನಿಗೂ ಆರಾಮ.’
ನನ್ನ ಪ್ರಯಾಣದ ಬಗ್ಗೆ ಮಾತಾಡದೆ ಇದನ್ನು ಈಗ ಹೇಳಬೇಕೆ? ಎನ್ನುವ ಅಸಾಮಾಧಾನ ಕಾಡಿದರೂ ಸೀಮಾ ನಗುತ್ತಾ, ‘ಯಾಕೆ? ಇದನ್ನೆಲ್ಲ ನಿಭಾಯಿಸ ಬೇಕಾದರೆ ನಾನು ಕೆಲಸಕ್ಕೆ ಹೋಗದೇ ಮನೆಯಲ್ಲಿ ಇರಬೇಕಾದೀತು.’
ವಿವೇಕ್ ಏನೂ ಮಾತಾಡದೇ ಊಟ ಮಾಡುತ್ತಿದ್ದ. ಈಗೀಗ ಮಾತಾಡಲು ಶಬ್ಧಗಳೇ ಸಿಗುತ್ತಿಲ್ಲ ಎಂದನಿಸುತ್ತಿತ್ತು.
ಸೀಮಾಳೇ ‘ವಿವೇಕ್, ಇಷ್ಟು ದಿನ ನಾನು ಇರಲಿಲ್ಲ. ಹೇಗಾಯಿತು ಎಲ್ಲ?’
‘ಯಾಕೆ? ಎಲ್ಲಾ ಚೆನ್ನಾಗಿಯೇ ಇತ್ತು. ಅಮ್ಮ ಏನಾದರೂ ಹೇಳಿದರೇ? ನಿನ್ನ ಕೆಲಸ ಹೇಗಾಯಿತು?’
‘ಅಬ್ಬ. ಈಗಲಾದರೂ ನೆನಪಿಗೆ ಬಂತಲ್ಲ? ನನ್ನ ಕೆಲಸ ಎಲ್ಲಾ ಪರ್ಫೆಕ್ಟ್ ಆಗಿ ಮುಗೀತು. ಎಲ್ಲರಿಗೂ ಬಹಳ ಖುಶಿಯಾಗಿದೆ. ಯು ಆರ್ ಬ್ರಿಲಿಯಂಟ್ ಇನ್ ಯುವರ್ ವರ್ಕ್ ಎಂದು ಅಲ್ಲಿಯವರು ಹೊಗಳುತ್ತಿದ್ದರೆ ಏನೋ ಸಾರ್ಥಕ್ಯದ ಭಾವ. ಈ ಸಲ ನಾನು ನಮ್ ಕಂಪೆನಿಯ ಸಿ.ಇ.ಒ ಆಗಿ ಆಯ್ಕೆಯಾದರೆ ಆಶ್ಚರ್ಯವಿಲ್ಲ.’
ವಿವೇಕ್ ತಬ್ಬಿಬ್ಬಾಗಿ ‘ಏನು? ಇನ್ನೂ ನಿನ್ನ ಜವಾಬ್ದಾರಿ ಹೆಚ್ಚಾದರೆ ಮತ್ತೆ ನಿನ್ನ ಮುಖ ನೋಡೋದು ವರ್ಷಕ್ಕೆ ಒಂದು ಬಾರಿಯಾ?’
‘ಆಗಲಿ ಮತ್ತೆ ನೋಡೋಣ. ಇಂತಹ ಅವಕಾಶಗಳು ಎಲ್ಲರಿಗೂ ಸಿಗೋದಿಲ್ಲ ಅಲ್ವೇ?’
ವಿವೇಕ್‍ನಲ್ಲಿ ಈ ಪ್ರಶ್ನೆಗೆ ಉತ್ತರವಿಲ್ಲ. ಹೌದು ಇಂತಹ ಅವಕಾಶಗಳು ಸಿಗುವುದು ಕಷ್ಟವೇ. ಅದರಲ್ಲೂ ಒಬ್ಬ ಹೆಂಗಸಿಗೆ ಸಿಗೋದು ಬಹಳ ಅಪರೂಪ. ಆದರೆ ಇದನ್ನು ಒಪ್ಪಿಕೊಳ್ಳುವುದು ಹೇಗೆ? ಆ ಅವಕಾಶ ಸಿಗಬೇಕಾದರೆ ಏನೆಲ್ಲಾ ಕಳಕೊಳ್ಳಬೇಕು. ಈಗಲೇ ಮಗುವಿಗೆ ಅಮ್ಮನ ಪ್ರೀತಿ ಸಿಗೋದು ರೇಶನ್‍ನಲ್ಲಿ. ಪೆÇ್ರಮೋಶನ್ ಆದರೆ ಮತ್ತೆŒ ವಿಸಿಟಿಂಗ್ ತಾಯಿ. ನನಗಂತೂ ಹೆಂಡತಿ ಇದ್ದೂ ಇಲ್ಲದ ಹಾಗೆ. ಮನಸಿನಲ್ಲಿ ಹೊಳೆದುದನ್ನು ವಿವೇಕ್ ಹೊರಗೆಡಹದೇ ಮೌನವಾಗಿ ಊಟ ಮುಗಿಸಿ ಏಳುತ್ತಾನೆ. ಇತ್ತೀಚೆಗೆ ಹೆಂಡತಿಯ ಜೊತೆ ಮನಬಿಚ್ಚಿ ಮಾತಾಡುವುದೇ ಅವನಿಗೆ ಸಾಧ್ಯವಾಗುತ್ತಿರಲಿಲ್ಲ.
ವಿವೇಕ್ ಇದನ್ನು ಇಷ್ಟ ಪಡೋದಿಲ್ಲ ಎನ್ನುವುದು ಸೀಮಾಳಿಗೆ ಅರ್ಥವಾಗುತ್ತಿತ್ತು. ನೋಡೋಣ ಬಂದಾಗ ನೋಡಿಕೊಂಡರಾಯಿತು ಎಂದು ಅವಳೂ ಊಟ ಮುಗಿಸಿ ಏಳುತ್ತಾಳೆ.
ವಿವೇಕ್ ಅಮ್ಮನನ್ನು ಊಟಕ್ಕೆಬ್ಬಿಸಲು ಹೋಗುತ್ತಾನೆ. ಸುಮ್ಮನೆ ಕಣ್ಣು ಮುಚ್ಚಿ ಮಲಗಿದ್ದ ಸುಕನ್ಯಾ ಮಗನ ಹೆಜ್ಜೆ ಸದ್ದು ಕೇಳುತ್ತಲೇ ಎದ್ದು ಕೂರುತ್ತಾರೆ.
‘ಅಮ್ಮ, ಯಾಕೆ ಊಟಕ್ಕೆ ಬಂದಿಲ್ಲ? ಹೋಗಿ ಊಟಮಾಡಿ. ಆಗಲೇ ಮೂರು ಗಂಟೆಯಾಗಲಿಕ್ಕಾಯಿತು. ಸಕ್ಕರೆ ಕಾಯಿಲೆ ಇರುವವರು ಹೀಗೆ ದೊಡ್ದ ಗ್ಯಾಪ್ ಕೊಡ ಬಾರದು.’
‘ಆಯ್ತು. ಮಲಗಿದ್ದಲ್ಲೇ ಜೊಂಪು ಹತ್ತಿತ್ತು. ಹೇಗೂ ಬಡಿಸಲು ಸೀಮಾ ಇದ್ದಾಳಲ್ಲ ಅಂಥ ಮಲಗಿದ್ದೆ.’
‘ಏನಿದ್ದರೂ ಇದು ನಿಮ್ಮದೇ ಕೆಲಸ ಅಮ್ಮ. ಅವಳು ಯಾವಾಗಲೂ ಎಲ್ಲಿರ್ತಾಳೆ?’
‘ನನಗೆ ಪ್ರಾಯವಾಯಿತು. ನಾನಾದರೂ ಎಷ್ಟು ದಿನ ಇರುತ್ತೇನೆ ವಿವೇಕ್? ಅವಳೇ ಎಲ್ಲಾ ಜವಾಬ್ದಾರಿಗಳನ್ನು ಇವತ್ತಲ್ಲ ನಾಳೆಯಾದರೂ ವಹಿಸಿಕೊಳ್ಳಬೆಕಲ್ಲ?’
‘ಅದರ ಯೋಚನೆ ಅವಳಿಗಿರಬೇಕಲ್ಲ?’
ವಿವೇಕ್‍ನ ಸ್ವರದಲ್ಲಿ ಅಡಗಿದ್ದ ಅಸಹನೆ ಸುಕನ್ಯಾರನ್ನು ಕಾಡದಿರಲಿಲ್ಲ. ಏನೋ ಮಾತಾಗಿರಬೇಕು. ಅದಕ್ಕೇ ಈ ಅಸಹನೆ ಇರಬಹುದು.
ಹೀಗೇ ಎಷ್ಟು ದಿನ ಈ ಅಸಹನೆ ಹೊಗೆಯಾಡಬಹುದು? ಯಾವಾಗ ಈ ಅಸಹನೆಯ ಹೊಗೆ ಬೆಂಕಿಯಾಗುವುದೋ  ಎನ್ನುವ ಭಯ ಸುಕನ್ಯಾಗೆ. ಸೀಮಾಳಿಗೆ ಬುದ್ಧಿ ಕೊಡು ದೇವರೇ ಎನ್ನುವುದಕ್ಕಿಂತ ಬೇರೇನೂ ಮಾಡಲು ಅವರಿಂದ ಸಾಧ್ಯವಿಲ್ಲ.
 
*  *  *  *  *  *  *  *  *  *  *  *  *  *  *  *
 
ಸುಕನ್ಯಾ ಸ್ನಾನದ ಮನೆಯಲ್ಲಿ ಬಿದ್ದು ಅವರ ಸೊಂಟದ ಎಲುಬು ಮುರಿಯುವ ತನಕ ಯಾವ ವ್ಯತ್ಯಾಸವೂ ಇಲ್ಲದೆ ದಿನಗಳು ಉರುಳುತ್ತಿದ್ದುವು.
ಸೀಮಾ ಕೆಲಸದಲ್ಲಿ ಬ್ಯುಸಿ, ವಿವೇಕ್ ಅವನ ಅಪರೇಶನ್‍ಗಳಲ್ಲಿ ಬ್ಯುಸಿ. ಸುಕನ್ಯಾ ಮತ್ತು ಪರಿ ಯಾವಾಗಿನಂತೆ ಅವರದ್ದೇ ಸಾಮ್ರಾಜ್ಯದಲ್ಲಿ ಖುಶಿಯಾಗಿದ್ದರು.
ಸುಕನ್ಯಾ ಮಗುವನ್ನು ಕೆಲಸದವಳ ಹತ್ತಿರ ಬಿಟ್ಟು ಸ್ನಾನಕ್ಕೆ ಹೋಗುವಾಗ ಹನ್ನೆರಡೂವರೆ ಕಳೆದಿತ್ತು. ಬಾಗಿಲು ಹಾಕಿ ಒಳಗೆ ಕಾಲಿಕ್ಕಿದ್ದೇ ಜಾರಿ ಬಿದ್ದಿದ್ದರು. ಆಗಷ್ಟೇ ಕೆಲಸದವಳು ಸ್ನಾನದ ಮನೆ ತೊಳೆದಿದ್ದುದರಿಂದ ಈ ಅನಾಹುತ ಜರಗಿತ್ತು.
‘ಅಯ್ಯೋ ಅಮ್ಮಾ’ ಎಂದು ಅವರು ಕಿರಿಚಿದ್ದು ಕೇಳಿ ಕೆಲಸದವಳು ಓಡಿ ಬಂದಿದ್ದಳು. ಆದರೆ ಒಳಗಿನಿಂದ ಚಿಲಕ ಹಾಕಿದ್ದರಿಂದ ಅವಳಿಗೆ ಏನು ಮಾಡುವುದೆಂದು ತಿಳಿಯಲಿಲ್ಲ. ‘ಅಮ್ಮಾ ಬಾಗಿಲು ತೆಗೀರಿ’ ಎಂದು ಹೇಳಿದರೂ ಸುಕನ್ಯಾಗೆ ಎದ್ದು ನಿಲ್ಲುವುದು ಸಾಧ್ಯವಾಗಲಿಲ್ಲ.  ನೋವು ತಡೆಯಲಾಗುತ್ತಿರಲಿಲ್ಲ.
ಅಲ್ಲಿಂದಲೇ ಸುಕನ್ಯಾ, ‘ಈಗಲೇ ವಿವೇಕ್‍ಗ್ ಫೆÇೀನು ಮಾಡಿ ನಾನು ಸ್ನಾನದ ಮನೆಯಲ್ಲಿ ಬಿದ್ದಿರುವುದಾಗಿ ಹೇಳು. ಬಾಗಿಲು ಚಿಲಕ ಹಾಕಿದೆ ಅವರಿಗೆ ಏಳಲಿಕ್ಕೇ ಆಗೋದಿಲ್ಲವೆಂದೂ ಹೇಳು. ಬರುವಾಗ ಒಬ್ಬ ನರ್ಸ್ ಮತ್ತು ಅಂಬುಲೆನ್ಸ್ ತರಬೇಕೆಂದೂ ಹೇಳು.’
ಕೆಲಸದವಳು ಸುಕನ್ಯಾಳ ಹತ್ತಿರ ನಂಬರ್ ಕೇಳಿ ಫೆÇೀನು ಮಾಡಿದಾಗ ವಿವೇಕ್ ಸುದ್ದಿ ಕೇಳಿ ಗಾಬರಿಯಾಗಿ ಕೂಡಲೇ ಅಂಬ್ಯುಲೆನ್ಸ್‍ಗೆ ಹೇಳಿ ಒಬ್ಬ ನರ್ಸನ್ನೂ ಜೊತೆಗೆ ಬರುವಂತೆ ಹೇಳಿ ಮನೆ ಕಡೆ ಧಾವಿಸಿದಾಗ ಅವನ ಎದೆ ಹೊಡೆದುಕೊಳ್ಳುತ್ತಿತ್ತು.
‘ಅಮ್ಮ, ನಾನು ಬಂದಿದ್ದೇನೆ ಹೆದರಬೇಡಿ. ಸಾಧ್ಯವಾದರೆ ಬಾಗಿಲು ತೆಗೀರಿ’
‘ಇಲ್ಲಪ್ಪ. ನನಗೆ ಒಂದಿಂಚೂ ಅಲುಗಾಡಲು ಆಗೋದಿಲ್ಲ.’
ವಿವೇಕ್‍ಗೆ ಒಂದು ಕ್ಷಣ ಏನು ಮಾಡುವುದೆಂದೇ ತಿಳಿಯೋದಿಲ್ಲ. ಎಷ್ಟು ದೂಡಿದರೂ ಬಾಗಿಲು ತೆಗೆಯಲಾಗುತ್ತಿರಲಿಲ್ಲ.
ಅಷ್ಟರಲ್ಲಿ ಅಂಬ್ಯುಲೆನ್ಸ್ ಬಂದುದರಿಂದ ಅದರ ಡೈವರ್ ಮತ್ತು ಇಬ್ಬರು ಹುಡುಗರು ಜೋರಾಗಿ ಬಾಗಿಲನ್ನು ದೂಡಿದ ನಂತರ ಕೊಂಡಿ ಕಳಚಿ ಬಾಗಿಲು ತೆರೆದುಕೊಂಡಿತ್ತು. ನರ್ಸ್ ಕೂಡಲೇ ಒಳಗೆ ಹೋಗಿ ಸುಕನ್ಯಾಳನ್ನು ನೆಟ್ಟಗೆ ಮಲಗಿಸುವಾಗ ಸುಕನ್ಯಾ ನೋವಿನಿಂದ ಕಿರುಚುತ್ತಾ ಜ್ಞಾನ ತಪ್ಪಿದ್ದರು. ಎಲ್ಲರೂ ಸೇರಿ ಅವರನ್ನು ಸ್ಟ್ರೆಚ್ಚರಲ್ಲಿ ಮಲಗಿಸಿ ಕೂಡಲೇ ಆಸ್ಪತ್ರೆಗೆ ಸಾಗಿಸುವಾಗ ವಿವೇಕ್‍ನ ಕಣ್ಣು ತುಂಬಿ ಬಂದಿತ್ತು. ಕೆಲಸದವಳ ಜೊತೆಗೆ ಮಗಳನ್ನು ಬಿಟ್ಟು ಬಂದಿರುವ ಆತಂಕವೂ ಇತ್ತು. ಆಸ್ಪತ್ರೆಗೆ ಹೋಗ್ತಾ ಸೀಮಾಳಿಗೆ ಫೆÇೀನುಮಾಡಿದ್ದ. ಆದರೆ ಅವಳ ಫೆÇೀನು ಸ್ವಿಚ್ ಆಫ್ ಆಗಿತ್ತು. ಏನೋ ಮೀಟಿಂಗ್‍ನಲ್ಲಿರಬೇಕು. ಮೀಟಿಂಗ್ ಮುಗಿದ ಮೇಲೆ ಫೆÇೀನು ಮಾಡಬಹುದು. ಅಮ್ಮನಿಗೆ ಕೂಡಲೇ ಅಪರೇಶನ್ ಆಗಬೇಕಾದೀತು. ಅವರ ಬಿ ಪಿ, ಶುಗರ್ ಕಂಟ್ರೋಲ್‍ನಲ್ಲಿದ್ದರೆ ಸಾಕು. ಅವನ ತಲೆ ಓಡುತ್ತಿತ್ತು.
ಕಣ್ಣು ಮುಚ್ಚಿ ಮಲಗಿದ್ದ ಅಮ್ಮನನ್ನು ಸ್ಟ್ರೆಚ್ಚರಿನಲ್ಲಿ ಮಲಗಿಸಿ ಎತ್ತಿಕೊಂಡು ಹೋಗುವಾಗ  ಅವನ ಕಾಲಿನ ಶಕ್ತಿಯೇ ಉಡುಗಿತ್ತು. ಒಂದು ದಿನವೂ ಮಲಗಿದವರಲ್ಲ ಅಮ್ಮ. ಚಿಕ್ಕಂದಿನಿಂದಲೂ ನೋಡ್ತಾ ಬಂದಿದ್ದ. ಕೆಲಸ ಕೆಲಸ ಕೆಲಸ. ಕುಟುಂಬದಲ್ಲಿ ಯಾರಿಗೆ ಹುಶಾರಿಲ್ಲದಿದ್ದರೂ ಅಮ್ಮನೇ ಬೇಕು. ಅಮ್ಮ ಎಲ್ಲರ ಸೇವೆಗೂ ರೆಡಿ. ಅಪ್ಪನ ಸೇವೆ ಮಾಡುವಾಗ ಬಹಳ ಬಳಲಿದ್ದರು. ಪ್ರಾಯವೂ ಆಗಿತ್ತು, ಬಿ. ಪಿ. ಶುಗರ್ ಶುರುವಾಗಿ ಶಕ್ತಿಯೂ ಕಡಿಮೆಯಾಗಿತ್ತು. ಆದರೂ ಬೇಸರವಿಲ್ಲದೆ ಮನೆಯನ್ನೂ ನೋಡಿಕೊಂಡು ಅಪ್ಪನ ಸೇವೆಯನ್ನೂ ಮಾಡಿಕೊಂಡಿದ್ದರು. ಅಪ್ಪ ಮಲಗಿದ್ದಲ್ಲೇ ಆದಾಗ ಮಾತ್ರ ನನ್ನ ಒತ್ತಾಯಕ್ಕೆ ಒಬ್ಬ ಹೋಮ್ ನರ್ಸನ್ನು ಇಟ್ಟುಕೊಂಡಿದ್ದರು. ಅಪ್ಪ ಸತ್ತ ಮೇಲೆ ನನ್ನ ಜೊತೆಗೆ ಇರುವಾಗಲೂ ಮನೆಯ ಎಲ್ಲಾ ಜವಾಬ್ದಾರಿಗಳೂ ಅವರದ್ದೇ. ನನ್ನ ಮದುವೆಯಾದ ಮೇಲೂ ಅವರ ಹೆಗಲಿನಿಂದ ಜವಾಬ್ದಾರಿಗಳು ಸ್ವಲ್ಪವೂ ಕಡಿಮೆಯಾಗಲಿಲ್ಲ ಹೆಚ್ಚೇ ಆಯಿತು. ಸೀಮಾಳಿಂದ ಯಾವ ಸಹಾಯವೂ ಇಲ್ಲ. ಪರಿ ಹುಟ್ಟಿದ ಮೇಲಂತೂ ಅವರಿಗೆ ಪುರುಸೋತೇ ಇಲ್ಲ. ಹೆತ್ತದ್ದು ಮಾತ್ರ ಸೀಮಾ, ಸಾಕಿದ್ದು ಅಮ್ಮ.
ಈಗ ಅವರ ಸೇವೆ ಮಾಡಲು ಯಾರನ್ನು ಕರೆಯಲಿ? ಅವರ ತಂಗಿಗೆ ಹೇಳಬಹುದೆಂದರೆ ಅವರಿಗೆ ಅವರ ಮನೆಯ ಜವಾಬ್ದಾರಿಗಳೇ ಜಾಸ್ತಿ.
ಕೂಡಲೇ ಎಕ್ಸ್‍ರೇ ತೆಗೆದು ಮಾಡಬೇಕಾಗಿದ್ದ ಎಲ್ಲಾ ಟೆಸ್ಟ್‍ಗಳನ್ನು ಮಾಡಿ ಮುಗಿಸುವಾಗ ನಾಲ್ಕು ಗಂಟೆ ಕಳೆದಿತ್ತು. ಸುಕನ್ಯಾ ಎಚ್ಚರವಾಗಿದ್ದರೂ ನೋವಿನಿಂದ ನರಳುತ್ತಿದ್ದರು. ನೋವಿನ ಶಮನಕ್ಕೆ ಇಂಜೆಕ್ಷನ್ ಕೊಟ್ಟಿದ್ದರೂ ನೋವು ಕಾಡಿಸುತ್ತಿತ್ತು. ಅದರಲ್ಲೂ ಚಿಕ್ಕ ಮುಖ ಮಾಡಿ ಕುಳಿತ್ತಿದ್ದ ಮಗನನ್ನು ನೋಡುವಾಗ ಹೊಟ್ಟೆ ಚುರ್‍ಗುಟ್ಟಿತ್ತು. ‘ವಿವೇಕ್ ಊಟ ಮಾಡಿದಿಯಾ? ಹೋಗು ಕ್ಯಾಂಟೀನ್‍ನಿಂದಲಾದರೂ ಏನಾದರೂ ತಿನ್ನು. ಪರಿದ್ದೂ ಊಟವಾಗಿರಲಿಲ್ಲ. ಏನು ಮಾಡಿದ್ದಾಳೋ?’
ವಿವೇಕ್‍ನ ಕಣ್ಣು ಪುನೊಮ್ಮೆ ತುಂಬಿ ಬಂದಿತ್ತು. ಇಷ್ಟು ನೋವಿನಲ್ಲೂ ಅಮ್ಮ ನನ್ನ ಹಸಿವಿನ ಬಗ್ಗೆ ಪರಿಯ ಬಗ್ಗೆ ಯೋಚಿಸುತ್ತಿದ್ದಾರೆ.  ತಾಯಿಗಲ್ಲದೆ ಬೇರೆ ಯಾರಿಗೆ ಈ ಅನುಬಂದ ಇದೆ? ಆದರೆ ಸೀಮಾಳೂ ತಾಯಿಯೇ ಅಲ್ಲವೇ? ಅವಳೇಕೆ ಬೇರೆ?
‘ಮಗು ಒಬ್ಬಳೇ ಇದ್ದಾಳಲ್ಲ? ಸೀಮಾಳಿಗೆ ಫೆÇೀನು ಮಾಡಿ ಬೇಗ ಮನೆಗೆ ಹೋಗಲು ಹೇಳಬೇಕಿತ್ತು.’
ಏನು ಹೇಳುವುದು ಅಮ್ಮನಿಗೆ ಫೆÇೀನು ಸ್ವಿಚ್ಚ್ ಆಫ್ ಆಗಿದೆ ಆನ್ನಲೇ?
‘ಮಾಡಿದ್ದೇನೆ ನೀವು ಏನೂ ಯೋಚಿಸಬೇಡಿ. ಇನ್ನು ಎರಡು ಗಂಟೆಯಲ್ಲಿ ನಿಮ್ಮ ಅಪರೇಶನ್ ಮಾಡುತ್ತೇವೆ. ಇನ್ನೊಬ್ಬ ಡಾಕ್ಟರ್‍ಗೆ ಕಾಯ್ತಿದ್ದೇನೆ. ಬಂದ ಕೂಡಲೇ ಮಾಡುತ್ತೇವೆ.’
‘ಅಮ್ಮ ರೂಪಾಗೆ ಬರಲು ಹೇಳಲಿಯಾ? ನಿಮ್ಮ ಹತ್ತಿರ ಇರಬಹುದು.’
‘ಯಾಕೆ ಅವಳಿಗೆ ತೊಂದರೆ? ಮಕ್ಕಳ ಪರೀಕ್ಷೆ ಸಮಯ. ಬೇಡ. ಬಿಡು.’
ಆಸ್ಪತ್ರೆಯಲ್ಲಿರುವಾಗ ತೊಂದರೆ ಇಲ್ಲ. ಆದರೆ ಮನೆಗೆ ಹೋದ ಮೇಲೆ ಒಂದೆರಡು ತಿಂಗಳಾದರೂ ಅವರಿಗೆ ಯಾರದಾದರೂ ಹೆಲ್ಪ್ ಬೇಕು. ವಿವೇಕ್ ಯೋಚಿಸುತ್ತಾನೆ.
ಸೀಮಾ ರಜೆ ಹಾಕಲಿಕ್ಕಿಲ್ಲ. ಹಾಕಿದರೂ ಅಮ್ಮನ ಕೆಲಸ ಮಾಡುವಳೇ? ಸೀಮಾ ಹೆತ್ತಾಗ ಅಮ್ಮ ಎಷ್ಟು ಅವಳ ಸೇವೆ ಮಾಡಿದ್ದಾರೆ. ಅದರ ನೆನಪಿನಲ್ಲಾದರೂ ಅವಳು ಸ್ವಲ್ಪ ದಿನ ರಜೆ ಹಾಕಬಹುದು. ಅಮ್ಮನನ್ನು ನೋಡಿಕೊಳ್ಳಲು ಯಾರಾದರೂ ನರ್ಸನ್ನು ಇಡಬಹುದು. ಅಡುಗೆಗೆ ಯಾರನ್ನಾದರೂ ಇಡಬಹುದು. ಆದರೆ ಮಗುವನ್ನು ನೋಡಿಕೊಳ್ಳಬೇಕಲ್ಲ? ನೋಡೋಣ ಏನಾಗುವುದೆಂದು. ಈಗ ಅಮ್ಮನ ಅಪರೇಶನ್ ಆಗಲಿ.
ಅಮ್ಮನನ್ನು ಅಪರೇಶನ್ ಥಿಯೇಟರ್‍ಗೆ ಕರೆದುಕೊಂಡು ಹೋಗುವಾಗ ಸೀಮಾಳ ಫೆÇೀನು ಬಂದಿತ್ತು. ಆಗಲೇ ಗಂಟೆ ಆರು ಆಗಲಿಕ್ಕಾಗಿತ್ತು.
‘ಸೀಮಾ ಬೇಗ ಮನೆಗೆ ಹೋಗು. ಅಲ್ಲಿ ಪರಿಯ ಹತ್ತಿರ ಯಾರೂ ಇಲ್ಲ. ಅಮ್ಮ ಬಿದ್ದು ಆಸ್ಪತ್ರೆಯಲ್ಲಿದ್ದಾರೆ. ಅವರ ಹಿಪ್ ಬೋನ್ ಮತ್ತು ಪೆಲ್ವಿಕ್ ಬೋನ್ ಮುರಿದಿದೆ. ಹಿಪ್‍ಬೋನ್ ಜೋಡಿಸಬಹುದು ಪೆಲ್ವಿಕ್ ಬೋನ್ ಹಾಗೇ ರೆಸ್ಟ್ ತೆಗೆದುಕೊಂಡು ಗುಣವಾಗಬೇಕಷ್ಟೇ. ಈಗ ಅವರ ಅಪರೇಶನ್ ಮಾಡ್ತಿದ್ದೇವೆ. ಬೇಗ ಮನೆಗೆ ಹೋಗು. ಆ ಕೆಲಸದವಳೂ ಮನೆಗೆ ಹೋಗಬೇಕು.’
ಸೀಮಾಳ ಉತ್ತರ ಬರುವ ಮೊದಲೇ ಫೆÇೀನು ಕಟ್ ಮಾಡಿದ್ದ ವಿವೇಕ್.
ಅಮ್ಮನ ಅಪರೇಶನ್ ಮುಗಿಯುವಾಗ ಎಂಟು ಗಂಟೆ ಕಳೆದಿತ್ತು.  ಅವರಿಗೆ ಅರಿವು ಬಂದ ಕೂಡಲೇ ಅವರನ್ನು ಆ ರಾತ್ರಿ ಐ. ಸಿ. ಯು. ವಿನಲ್ಲೇ ಇರಿಸುವಂತೆ ಹೇಳಿ ವಿವೇಕ್ ಮನೆಗೆ ಹೋಗುವಾಗ ವಿವೇಕ್‍ನನ್ನು ಸುಸ್ತು ಸಂಪೂರ್ಣವಾಗಿ ಕುಗ್ಗಿಸಿತ್ತು. ಬೆಳಗ್ಗಿನಿಂದ ಬಿಡುವಿಲ್ಲದಷ್ಟು ಕೆಲಸ. ಅದರ ಮೇಲೆ ಅಮ್ಮನ ಆಕ್ಸಿಡೆಂಟ್. ಅವರ ಅಪರೇಶನ್ ಮಾಡುವಾಗ ಟೆನ್ಶನ್. ಅದಕ್ಕಾಗಿಯೇ ಇನ್ನೊಬ್ಬ ಎಕ್ಸ್‍ಪರ್ಟ್ ಡಾಕ್ಟರನ್ನು ಕರೆಸಿದ್ದು. ಮನೆಗೆ ಹೋದ ಕೂಡಲೇ ಸ್ವಲ್ಪ ಏನಾದರೂ ತಿಂದು ಸ್ನಾನ ಮಾಡಿ ಮಲಗಬೇಕು ಎಂದು ಯೋಚಿಸುತ್ತಿದ್ದ.
ಮನೆಗೆ ಬಂದಾಗ ಪರಿ ಅಜ್ಜಿ ಬೇಕೆಂದು ಇನ್ನೂ ಅಳುತ್ತಿದ್ದಳು. ಸೀಮಾಗೆ ಅವಳನ್ನು ಸಮಾಧಾನಿಸುವುದಾಗುತ್ತಿರಲಿಲ್ಲ. ಕೆಲಸಮಾಡುವಲ್ಲಿ ಎಲ್ಲವನ್ನೂ ಸಮರ್ಥವಾಗಿ ಸರಿದೂಗಿಸಿಕೊಂಡು ಹೋಗುತ್ತಿದ್ದವಳಿಗೆ ತನ್ನದೇ ಮಗಳನ್ನು ಸಮಾಧಾನಿಸುವುದು ಸಾಧ್ಯವಾಗುತ್ತಿರಲಿಲ್ಲ. ಮಗುವನ್ನು ಸುಧಾರಿಸುವುದು ಅಷ್ಟು ಸುಲಭವಿಲ್ಲ ಎನ್ನುವುದು ಮೊದಲ ಬಾರಿಗೆ ಅವಳಿಗೆ ಅರಿವಾಗಿತ್ತು.
ಅಪ್ಪನನ್ನು ನೋಡಿದ ಕೂಡಲೇ ಪರಿ, ‘ಅಜ್ಜಿ ಎಲ್ಲಿ? ನಂಗೆ ಅಜ್ಜಿ ಬೇಕೂ…………’ ಎಂದು ಜೋರಾಗಿ ರಾಗವೆಳೆಯಲು ಸುರು ಮಾಡಿದಾಗ ವಿವೇಕ್ ಮಗಳನ್ನು ಸಮಾಧಾನಿಸುತ್ತ, ‘ಪುಟ್ಟಾ, ಅಜ್ಜಿಗೆ ಹುಶಾರಿಲ್ಲ. ಆಸ್ಪತ್ರೆಯಲ್ಲಿದ್ದಾರೆ. ಸ್ವಲ್ಪ ದಿನ ಅಲ್ಲೇ ಇರ್ತಾರೆ. ಅಜ್ಜಿ ಬರುವವರೆಗೆ ನೀನು ಅಮ್ಮನ ಜೊತೆಗೇ ಇರಬೇಕು. ಅಳ್ಬೇಡ. ನಾಳೆ ಅಜ್ಜಿಯನ್ನ ತೋರಿಸ್ತೇನೆ.’
‘ಕಂದಿತಾ ತೋದಿಸ್ತಿಯಾ?’ ‘ಕಂಡಿತಾ ತೋರಿಸ್ತೇನೆ. ಈಗ ಅಳು ನಿಲ್ಲಿಸು.’ ಸ್ವಲ್ಪ ಹೊತ್ತು ಅಳುತ್ತಿದ್ದ ಪರಿಯ ಅಳು ಕಡಿಮೆಯಾಗುತ್ತಾ ಬಂದಾಗ ಸೀಮಾ ‘ಏನಾಯ್ತು ಅತ್ತೆಮ್ಮನವರಿಗೆ? ಬೆಳಗ್ಗೆ ಹೋಗುವಾಗ ಸರಿಯಾಗಿದ್ದರಲ್ಲ?’
‘ಆಕ್ಸಿಡೆಂಟ್ ಆಗುವಾಗ ಹೇಳಿ ಆಗುವುದೇ? ಬಾತ್ ರೂಮಲ್ಲಿ ಬಿದ್ದರು. ಪ್ರಾಯವಾದ ಮೇಲೆ ಎಲುಬು ವೀಕ್ ಆಗುವುದಲ್ಲ. ಅದರಲ್ಲೂ ಹೆಂಗಸರಿಗೆ ಮೆನೋಪಾಸ್ ಆದ ಮೇಲೆ ಇಂತಹ ಪ್ರಾಬ್ಲೆಮ್ ಹೆಚ್ಚಾಗುತ್ತೆ. ಎರಡು ಮೂರು ಫ್ರಾಕ್ಚರ್ ಆಗಿದೆ. ಅವರಿಗೆ ಆಸ್ಟ್ರಿಯೋ ಪೆರೊಸಿಸ್ ಇತ್ತು. ನಾವೂ ಅವರ ಬಗ್ಗೆ ಹೆಚ್ಚು ಕಾಳಜಿ ತೆಗೆದುಕೊಂಡಿಲ್ಲವೆಂದು ಈಗ ಫೀಲ್ ಆಗ್ತಿದೆ. ಎಲ್ಲ ಜವಾಬ್ದಾರಿಗಳನ್ನೂ ಅವರ ಮೇಲೆ ಹಾಕಿ ನಾವು ಆರಾಮವಾಗಿದ್ದೆವು. ನಾನೂ ಡಾಕ್ಟರ್ ಆಗಿ ಯೋಚಿಸಬೇಕಿತ್ತು. ನಿಗ್ಲೆಕ್ಟ್ ಮಾಡಿದೆ ಎನ್ನುವ ಅಪರಾಧಿ ಪ್ರಜ್ಞೆ ಕಾಡುತ್ತಿದೆ.’
ಸೀಮಾಳಿಗೆ ಏನೂ ಹೇಳಲು ಆಗಲಿಲ್ಲ. ಊಟ ಬಿಸಿಮಾಡಲು ಅಡುಗೆ ಮನೆಗೆ ಹೋಗಿದ್ದಳು. ಮಧ್ಯಾಹ್ನದ ಅಡುಗೆಯೆಲ್ಲಾ ಹಾಗೇ ಇತ್ತು. ಯಾರೂ ಊಟ ಮಾಡಿದ ಹಾಗಿಲ್ಲ. ವಿವೇಕ್ ಕೂಡ ಬೆಳಗ್ಗಿನಿಂದ ಹಸಿದುಕೊಂಡೇ ಇದ್ದಿರಬೇಕು. ಎಲ್ಲ ಬಿಸಿಮಾಡಿ ತಂದು ಮೇಜಿನ ಮೇಲಿಟ್ಟು ಪರಿಗೆ ಊಟ ಮಾಡಿಸುತ್ತಿರುವಾಗ ವಿವೇಕ್ ಸ್ನಾನ ಮಾಡಿ ಬಟ್ಟೆ ಬದಲಾಯಿಸಿ ಬಂದವನೇ ಯಾವ ಮಾತನ್ನೂ ಆಡದೇ ಊಟ ಮುಗಿಸಿದ್ದ. ಈಗ ನಾಳೆಯ ಸಮಸ್ಯೆ ಬಗೆ ಹರಿಯಬೇಕು ಪರಿಯ ಜೊತೆಗೆ ಯಾರು ಇರುತ್ತಾರೆ?
ಸೀಮಾಳೂ ಮೌನವಾಗಿ ಊಟ ಮುಗಿಸಿ ಎಲ್ಲಾ ಒತ್ತರೆ ಮಾಡಿ ಬರುವ ತನಕ ಪರಿ ತಂದೆಯ ಜೊತೆಗಿದ್ದಳು. ಆದರೆ ಅವಳ ಮೂಡ್ ಸರಿಯಾಗಿರಲಿಲ್ಲ. ಅಜ್ಜಿ ಇಲ್ಲದೆ ಅವಳಿಗೆ ಏನೋ ಕಳಕೊಂಡಾಂತಾಗಿತ್ತು.  ಸುಮ್ಮನೆ ಸುಮ್ಮನೆ ರಾಗ ತೆಗೆದು ಅಳುತ್ತಿದ್ದಳು.
ಸೀಮಾ ಹತ್ತಿರ ಬಂದು ಕುಳಿತವಳು ‘ಅತ್ತೆಮ್ಮ ಹೇಗಿದ್ದಾರೆ?’
‘ಅಪರೇಶನ್ ಎಲ್ಲಾ ಆಗಿದೆ. ಆದರೆ ಅವರು ಎದ್ದು ತಿರುಗಾಡಲು ಮೂರು ತಿಂಗಳಾದರೂ ಬೇಕು. ನಾವು ಮನೆ ಮಗುವನ್ನು ಹೇಗೆ ಸುಧಾರಿಸುತ್ತೇವೋ ಎನ್ನುವ ಯೋಚನೆ ಶುರುವಾಗಿದೆ. ಅಮ್ಮನನ್ನು ನೋಡಿಕೊಳ್ಳಲು ಒಬ್ಬ ಹೋಂ ನರ್ಸನ್ನು ನೇಮಿಸಬಹುದು. ಅಡುಗೆಗೂ ಯಾರನ್ನಾದರೂ ನೇಮಿಸಬಹುದು. ಮಗುವನ್ನು ನೋಡಿಕೊಳ್ಳಬೇಕಲ್ಲ? ನೀನೇ ಸ್ವಲ್ಪ ದಿನ ರಜೆ ಹಾಕಬೇಕಾಗಬಹುದು.’
‘ನಾನು ರಜೆ ಹೇಗೆ ಹಾಕೋದು ಅದೂ ಸಡನ್ ಆಗಿ? ಒಂದೆರಡು ದಿನ ಮೆನೇಜ್ ಮಾಡಬಹುದು. ಅದರಕ್ಕಿಂತ ಹೆಚ್ಚು ರಜೆ ಹಾಕೋದು ಹೇಗೆ? ನನಗೂ ಆಫೀಸಿನ ಜವಾಬ್ದಾರಿಗಳಿವೆ’
‘ಮತ್ತೇನು ಮಾಡುವುದು?’ ವಿವೇಕ್‍ನ ಸ್ವರದಲ್ಲಿ ಅಸಹನೆ ಇಣುಕಿತ್ತು.
ಇಬ್ಬರೂ ಪುನಹ ಮೌನಕ್ಕೆ ಜಾರಿದ್ದರು.
ಮಲಗುವ ಮುನ್ನ ವಿವೇಕ್ ಆಸ್ಪತ್ರೆಗೆ ಫೆÇೀನಿಸಿ ಅಮ್ಮನ ಬಗ್ಗೆ ವಿಚಾರಿಸಿಕೊಂಡಿದ್ದ. ಅಮ್ಮ ನಿದ್ದೆ ಮಾಡುತ್ತಿರುವರೆಂದು ತಿಳಿದು ಸಮಾಧಾನವಾಗಿತ್ತು.
ಇಬ್ಬರೊಳಗೂ ಮಾತಾಡುವ ಮೂಡ್ ಇರಲಿಲ್ಲ. ಮಾತಾಡಿದರೆ ಎಲ್ಲಿ ಎಲ್ಲಾ ಅಸಹನೆ ಒಟ್ಟಾಗಿ ಸ್ಪೋಟವಾಗುವುದೋ ಎನ್ನುವ ಆತಂಕ ಇಬ್ಬರಲ್ಲೂ ಇತ್ತು.
ಪರಿ ನಿದ್ದೆ ಮಾಡಿದ್ದಳು. ಆದರೆ ಅವಳ ಕೆನ್ನೆಯ ಮೇಲೆ ಒಣಗಿದ್ದ ಕಣ್ಣೀರು ಸೀಮಾಳನ್ನು ಅಣಕಿಸುತ್ತಿತ್ತು.
ಮರುದಿನ ಬೇಗನೇ ಇಬ್ಬರಿಗೂ ಎಚ್ಚರವಾಗಿತ್ತು. ಸೀಮಾಳಿಗೆ ಇವತ್ತು ಒಂದು ಇಂಪಾರ್ಟೆಂಟ್ ಮೀಟಿಂಗ್ ಇತ್ತು. ಅದಕ್ಕೆ ಅಟೆಂಡ್ ಆಗಲೇಬೇಕಿತ್ತು. ಕೊನೆಯ ಘಳಿಗೆಯಲ್ಲಿ ಕ್ಯಾನ್ಸಲ್ ಮಾಡೋದು ಕಷ್ಟ. ನಿನ್ನೆ ಮಧ್ಯಾಹ್ನವೇ ತಿಳಿದಿದ್ದರೆ ಹೇಗಾದರೂ ಪೆÇೀಸ್ಟ್‍ಪೆÇೀನ್ ಮಾಡಬಹುದಿತ್ತು. ಈಗ ಸಾಧ್ಯವಿಲ್ಲ. ಇವತ್ತು ಒಂದಿನ ಹೋಗಿ ಮತ್ತೆ ಒಂದೆರಡು ದಿನ ರಜಾ ಹಾಕಬಹುದು. ಆದರೆ ವಿವೇಕ್ ಹತ್ತಿರ ಹೇಳುವುದಾದರೂ ಹೇಗೆ? ಅವನು ಅಮ್ಮನನ್ನು ನೋಡಲು ಆಸ್ಪತ್ರೆಗೆ ಹೋಗಲೇ ಬೇಕು. ಅಲ್ಲದೆ ಅವನ ಅಪರೇಶನ್‍ಗಳೂ ಬಹಳ ಹಿಂದೆಯೇ ಫಿಕ್ಸ್ ಆಗಿರುತ್ತೆ. ಅದರ ಮಧ್ಯೆ ಹೀಗೆ ಎಮೆರ್ಜೆನ್ಸಿ ಕೇಸುಗಳು. ನಾನೂ ಅತ್ತೆಮ್ಮನವರನ್ನು ನೋಡಲು ಹೋಗಬೇಕು.  ಇದೆಲ್ಲವನ್ನೂ ವಿವೇಕ್‍ಗೆ ವಿವರಿಸಿ ಹೇಳುವುದು ಹೇಗೆ? ಪರಿಯನ್ನು ಏನು ಮಾಡೋದು? ಕೆಲಸದವಳನ್ನು ಇಡೀ ದಿನ ನಿಲ್ಲಲು ಹೇಳಬಹುದು. ಆದರೆ ಮಗುವನ್ನು ಕೆಲಸದವರೊಡನೆ ಬಿಡುವುದು ವಿವೇಕ್ ಒಪೆÇ್ಪೀದಿಲ್ಲ. ಇವತ್ತೊಂದು ದಿನ ಅಮ್ಮನ ಮನೆಯಲ್ಲಿ ಬಿಟ್ಟು ಹೋದರೇನು? ಪರಿಗೆ ಅವರೊಡನೆ ಅಷ್ಟು ಸಲುಗೆಯಿಲ್ಲ. ಅಳಬಹುದು. ಆದರೆ ಸಧ್ಯಕ್ಕೆ ಅದೊಂದೇ ದಾರಿ.
ವಿವೇಕ್ ಹೊರಟು ಬರುವಾಗ ಸೀಮಾ ಪರಿಗೆ ತಿನ್ನಿಸುತ್ತಿದ್ದಳು.
‘ನೀನು ಅಮ್ಮನನ್ನು ನೋಡಲು ಎಷ್ಟು ಹೊತ್ತಿಗೆ ಬರ್ತೀಯಾ? ಬರುವಾಗ ಪರಿಯನ್ನೂ ಕರೆದುಕೊಂಡು ಬಾ. ಅಮ್ಮನ ಪರಿಸ್ಥಿತಿ ನೋಡಿ ಏನಾದರೂ ಆಹಾರ ಕೊಡಬೇಕಾದರೆ ಹೇಳುತ್ತೇನೆ ನೀ ಬರುವಾಗ ಹಿಡಿದುಕೊಂಡು ಬಾ.’
`ನನಗೆ ಇವತ್ತೊಂದು ಅರ್ಜೆಂಟ್ ಮೀಟಿಂಗ್ ಇದೆ ವಿವೇಕ್. ನಾನು ಹೋಗಲೇ ಬೇಕು. ಇವತ್ತು ಮಗುವನ್ನು ಅಮ್ಮನ ಮನೇಲಿ ಬಿಟ್ಟು ನಾನು ಹೋಗಿ ಮೀಟಿಂಗ್ ಮುಗಿದ ಕೂಡಲೇ ರಜೆ ಹಾಕಿ ಬರ್ತೇನೆ. ಸಂಜೆ ಮಗುವನ್ನು ಕರೆದು ಕೊಂಡು ಅಲ್ಲಿಗೆ ಬರ್ತೇನೆ. ನೀವು ಇವತ್ತು ಹೊರಗೆ ತಿನ್ನಿ ಪ್ಲೀಸ್.’
ವಿವೇಕ್‍ಗೆ ಸಿಟ್ಟು ಉಕ್ಕಿ ಬಂದಿತ್ತು. ಆದರೆ ಕೂಡಲೇ ವಿವೇಕ ಎಚ್ಚರಿಸಿತ್ತು. ಅವಳಿಗೂ ಇದು ಅನಿರೀಕ್ಷಿತ, ಏನಾದರೂ ಪ್ಲಾನ್ ಮಾಡಲು ಆಗಿಲ್ಲ. ನಾನೂ ಮನೆಯಲ್ಲಿ ನಿಲ್ಲುವಂತಿಲ್ಲ.
‘ಅವಳು ನಿನ್ನ ಅಮ್ಮನ ಹತ್ತಿರ ಇರ್ತಾಳೆಯೇ?’
‘ನೋಡೋಣ ಇವತ್ತೊಂದು ದಿನ. ಮತ್ತೆ ಕೆಲವು ದಿನ ನಾನು ಮನೇಲಿರ್ತೇನೆ.’
ಆಯ್ತೆನ್ನದೆ ಬೇರೆ ದಾರಿ ಇರಲಿಲ್ಲ ವಿವೇಕ್‍ಗೆ.  ಆದರೆ ಮನದೊಳಗೆ ಅಸಮಾಧಾನ ಭುಗಿಲೆದ್ದಿತ್ತು.
ವಿವೇಕ್ ಹೊರಟು ಹೋದ ನಂತರ ಸೀಮಾ ಮಗುವನ್ನೂ ಹೊರಡಿಸಿ ತಾಯಿ ಮನೆಗೆ ಹೋಗಿದ್ದಳು. ಹೋಗುವಾಗ ಜೊತೆಗೆ ಕೆಲಸದವಳನ್ನೂ ಕರೆದುಕೊಂಡಿದ್ದಳು. ಅವಳಲ್ಲಿದ್ದರೆ ಸುಧಾರಿಸಬಹುದು ಎನ್ನುವುದು ಅವಳ ಯೋಚನೆಯಾಗಿತ್ತು.
ಮಗುವನ್ನು ಅಮ್ಮನೊಡನೆ ಬಿಟ್ಟು ಹೋಗುವುದು ಬಹಳ ಪ್ರಯಾಸದ ಕೆಲಸವಾಗಿತ್ತು. ಅತ್ತೆಮ್ಮನಿಗೆ ಅವಳು ಚೆನ್ನಾಗಿ ಹೊಂದಿಕೊಂಡು ಬಿಟ್ಟಿದ್ದಳು. ಈ ಅಜ್ಜಿಗೆ ಅವಳು ಹೊಂದಿಕೊಂಡಿರಲಿಲ್ಲ. ಆದರೆ ಇವತ್ತು ಇಲ್ಲಿ ಬಿಡುವುದು ಅನಿವಾರ್ಯ. ಬೇಗ ಮೀಟಿಂಗ್ ಮುಗಿಸಿ ಬಂದರಾಯಿತು ಎಂದು ಅಳುತ್ತಿರುವ ಮಗುವನ್ನು ಅಮ್ಮನೊಡನೆ ಬಿಟ್ಟು ಕೆಲಸಕ್ಕೆ ಹೋಗಿದ್ದಳು.
ವಿವೇಕ್ ಅಮ್ಮನ ಹತ್ತಿರ ಹೋಗುವಾಗ ಅಮ್ಮ ಸ್ವಲ್ಪ ಸುಸ್ತಾದಂತೆ ಕಂಡರೂ ಸುಧಾರಿಸಿದ್ದರು. ನರ್ಸುಗಳು ಅವರಿಗೆ ಸ್ಪಂಜ್‍ಬಾತ್ ಎಲ್ಲಾ ಮಾಡಿಸಿ ತಲೆ ಬಾಚಿ ¥sóÉ್ರಶ್ ಆಗಿ ಕಾಣುವಂತೆ ನೋಡಿಕೊಂಡಿದ್ದರು. ಬೆಳಗ್ಗಿನ ಕಾಫಿಯನ್ನೂ ಕುಡಿಸಿದ್ದರು. ಡಾಕ್ಟರ್ ತಾಯಿ ಆದುದರಿಂದ ಎಲ್ಲರದ್ದೂ ಸ್ಪೆಶಲ್ ಅಟೆನ್‍ಶನ್.
ಸುಕನ್ಯಾ ಮಗನನ್ನು ನೋಡಿದವರೇ, ‘ಪರಿ ಹೇಗಿದ್ದಾಳೆ? ಸೀಮಾ ರಜೆ ಹಾಕಿದ್ದಾಳೆಯೇ?’ ಎನ್ನುವಾಗ ವಿವೇಕ್ ತಡವರಿಸಿದ್ದ. ಏನು ಹೇಳಲಿ?
ಆದರೂ ನಗುತ್ತಾ ‘ಇನ್ನು ಸ್ವಲ್ಪ ದಿನ ಎಲ್ಲರ ಯೋಚನೆ ಬಿಟ್ಟು ಬಿಡಿ ಅಮ್ಮ, ಎಲ್ಲಾ ಸರಿಯಾಗಿದೆ. ಪರಿ ಮಾತ್ರ ನೀವು ಇಲ್ಲದೆ ಮಂಕಾಗಿದ್ದಾಳೆ. ಸಂಜೆ ಸೀಮಾ ಅವಳನ್ನು ಕರೆದುಕೊಂಡು ಬರುತ್ತಾಳೆ.’
ವಿವೇಕ್ ಅಮ್ಮನೊಡನೆ ಹೆಚ್ಚು ಮಾತಾಡದೆ ಅವನ ಕೆಲಸಕ್ಕೆ ಹೊರಟು ಹೋಗಿದ್ದ.
ಇನ್ನು ಎಷ್ಟು ದಿನ ಹೀಗೆ ಮಲಗಿಕೊಂಡೇ ಇರಬೇಕು? ಸೀಮಾಗೂ ಕಷ್ಟವಾಗುತ್ತೆ. ಅವಳು ಎಲ್ಲವನ್ನೂ ಸುಧಾರಿಸುವುದೂ ಕಷ್ಟ. ಕೆಲಸಕ್ಕೆ ಬೇರೆ ಹೋಗಬೇಕು. ರೂಪಾಗೆ ಅವಳದ್ದೇ ಜವಾಬ್ದಾರಿಗಳಿವೆ. ಬಂದಿರಲು ಹೇಳೋದು ಹೇಗೆ? ಗೊತ್ತಾದರೆ ಕೂಡಲೇ ಓಡಿ ಬರುತ್ತಾಳೆ. ವಿವೇಕ್ ಎಲ್ಲವನ್ನೂ ಹೇಗೆ ಸುಧಾರಿಸುತ್ತಾನೋ? ಯಾಕೆ ನಾನು ಹೀಗೆ ಬಿದ್ದು ಸೊಂಟ ಮುರಿದುಕೊಳ್ಳಬೇಕಿತ್ತು? ಸ್ವಲ್ಪ ಜಾಗ್ರತೆಯಾಗಿ ಹೆಜ್ಜೆ ಹಾಕಬೇಕಿತ್ತು.
ಯೋಚಿಸುತ್ತಾ ಸುಕನ್ಯಾ ನಿದ್ದೆಗೆ ಜಾರಿದ್ದರು.
ಸಂಜೆ ಸೀಮಾ ಪರಿಯನ್ನು ಕರೆದುಕೊಂಡು ಬಂದಾಗ ಸುಕನ್ಯಾಗೆ ಎಲ್ಲ ನೋವೂ ಮರೆತು ಹೋಗಿತ್ತು. ಅತ್ತು ಅತ್ತು ಮುಖ ಊದಿಸಿಕೊಂಡಿದ್ದ ಪರಿ ಅಜ್ಜಿಯ ಹಾಸಿಗೆಯಲ್ಲಿ ಕುಳಿತು ಅಜ್ಜಿಯ ಮುಖ ಸವರುವಾಗ ಅವರ ಕಣ್ಣಿಂದ ಹನಿಗಳುದುರಿದ್ದವು. ಮಕ್ಕಳ ಪ್ರೀತಿಗೆ ಬೆಲೆ ಕಟ್ಟಲಾಗುವುದೇ?
‘ಅತ್ತೆಮ್ಮ, ಹೇಗಿದೆ ನೋವು? ನೀವಿಲ್ಲದೆ ನಿಮ್ಮ ಮೊಮ್ಮಗಳನ್ನು ಸುಧಾರಿಸುವುದೇ ಕಷ್ಟ. ಅಬ್ಬಾ ಎಷ್ಟೊಂದು ಹಚ್ಚಿಕೊಂಡಿದ್ದಾಳೆ ನಿಮ್ಮನ್ನು.’
‘ಪಾಪ ಹುಟ್ಟಿದಂದಿನಿಂದ ನನ್ನ ಜೊತೆಗೇ ಇರುವುದಲ್ಲ ಅದಕ್ಕೇ ಹಾಗೆ. ನೀನೇ ಅವಳ ಆರೈಕೆ ಮಾಡಿಕೊಂಡಿರುತ್ತಿದ್ದರೆ ನನ್ನ ಹತ್ತಿರಕ್ಕೂ ಬರುತ್ತಿರಲಿಲ್ಲ. ಮಕ್ಕಳಿಗೆ ಯಾರು ಹೆಚ್ಚು ಜೊತೆ ಕೊಡುತ್ತಾರೋ ಅವರನ್ನು ಬಿಟ್ಟಿರೋದು ಕಷ್ಟ.’
ಅತ್ತೆಯವರ ಮಾತು ಕೇಳಿ ಯಾಕೋ ಸೀಮಾಳ ಮನಸು ಮುದುಡಿತ್ತು. ನಾನು ಅಮ್ಮನ ಕರ್ತವ್ಯ ನಿಭಾಯಿಸುತ್ತಿಲ್ಲ ಎಂದು ಅತ್ತೆಮ್ಮ ಆರೋಪಿಸಿದಂತೆ ಭಾಸವಾಗಿತ್ತು.
ಇದು ನಿಜವೂ ಹೌದು. ನಾನು ಎಷ್ಟು ಹೊತ್ತು ಮಗುವಿನೊಡನೆ ಇರುತ್ತೇನೆ? ಮಲಗುವಾಗ ಮಾತ್ರ. ಎದ್ದ ಕೂಡಲೇ ಅವಳು ಅಜ್ಜಿಯ ಮಡಿಲಿಗೇ ಹಾರುತ್ತಾಳೆ. ನನಗೆ ಅವಳನ್ನು ಪ್ರೀತಿ ಮಾಡುವಷ್ಟೂ ಪುರುಸೋತು ಇರೋದಿಲ್ಲ.  ಇದೇ ನನ್ನ ಮತ್ತು ವಿವೇಕ್ ಮಧ್ಯೆ ಕಂದಕವನ್ನು ಸೃಷ್ಟಿಸುತ್ತಲೂ ಇದೆ.
ಕೆಲಸವೇ ನನ್ನ ಪ್ರಿಫರೆನ್ಸ್ ಆಗಿರುವಾಗ ನಾನು ಮದುವೆಯಾಗಬಾರದಿತ್ತು. ವಿವೇಕ್ ಪ್ರಪೆÇೀಸ್ ಮಾಡಿದಾಗ ಇಲ್ಲವೆನ್ನಲು ಆಗಲಿಲ್ಲ. ಒಪ್ಪಿಕೊಂಡು ಬಿಟ್ಟಿದ್ದೆ. ಆಗ ಈ ಎಲ್ಲ ಸಮಸ್ಯೆಗಳ ಬಗ್ಗೆ ಯೋಚಿಸಿರಲೇ ಇಲ್ಲ. ಮದುವೆಯಾದರೂ ಮಗುವಾಗಲು ಬಿಡಲೇಬಾರದಿತ್ತು. ಆಗ ಇಂತಹ ಸಮಸ್ಯೆಗಳು ಹುಟ್ಟುತ್ತಿರಲಿಲ್ಲ. ವಿವೇಕ್ ಮಗು ಬೇಕೆಂದಾಗ ನಾನೂ ಯೋಚಿಸದೇ ಒಪ್ಪಿಕೊಂಡು ಬಿಟ್ಟಿದ್ದೆ. ತಾಯಿಯಾಗೋದು ನನಗೆ ಸಂತಸ ಕೊಟ್ಟಿಲ್ಲವೆಂದು ಹೇಳಲಾರೆ. ಆದರೆ ಇಂತಹ ಸಮಸ್ಯೆಗಳು ಯಾರಿಗೆ ಬೇಕು? ಸೀಮಾಳ ಮನದಲ್ಲಿ ಯೋಚನೆಗಳು ಓಡುತ್ತಿದ್ದುವು.
 
* * * * * * * * * * * * * * * * * * * *
 
ಅಮ್ಮ ಮಲಗಿ ವಿವೇಕ್ ಸಂಸಾರ ಸಂಪೂರ್ಣ ಹದಗೆಟ್ಟು ಹೋಗಿತ್ತು. ಎಲ್ಲವೂ ಅಸ್ತವ್ಯಸ್ತ. ಪರಿ ಅಳುತ್ತಾನೇ ಇರುತ್ತಿದ್ದಳು. ಸೀಮಾ ಸ್ವಲ್ಪ ದಿನ ಮನೆಯಲ್ಲಿದ್ದರೂ ಇಡೀ ದಿನ ಕಂಪ್ಯೂಟರ್ ಮುಂದೆ ಕೂರುತ್ತಿದ್ದಳು. ಫೆÇೀನಿನ ಮೇಲೆ ಫೆÇೀನು ಬರುತ್ತಿದ್ದುದರಿಂದ ಪರಿಗೇನೂ ಅವಳ ಅಟೆನ್‍ಶನ್ ಸಿಗುತ್ತಿರಲಿಲ್ಲ. ಅವಳನ್ನು ನೋಡಿಕೊಳ್ಳಲೆಂದೇ ಒಂದು ಹುಡುಗಿಯನ್ನೂ ನೇಮಿಸಿಕೊಂಡಿದ್ದರು. ಪರಿ ಅವಳಿಗೆ ಹೊಂದಿಕೊಳ್ಳುವ ತನಕ ಸೀಮಾ ಮನೆಯಲ್ಲಿರುವ ಅಗತ್ಯವಿತ್ತು. ಕೆಲವೊಮ್ಮೆ ವಿವೇಕ್ ಮನೆಯಲ್ಲಿರುವುದು ಸಾಧ್ಯವಾದಾಗ ಅವಳು ಆಫೀಸ್‍ಗೆ ಹೋಗಿ ಬರುತ್ತಿದ್ದಳು. ಆದರೆ ಅವಳ ಕೆಲಸಕ್ಕೆ ತುಂಬಾ ತೊಂದರೆಯಾಗುತ್ತಿತ್ತು.
ತಿಂಗಳಿಗೆ ಎಂಟು ಸಾವಿರ ಕೊಟ್ಟು ಒಬ್ಬ ಅಡುಗೆಯವಳನ್ನು ನೇಮಿಸಿದ್ದರೂ ಅವಳು ಬೇಯಿಸಿಟ್ಟದ್ದು ಯಾರ ಗಂಟಲಲ್ಲೂ ಇಳಿಯುತ್ತಿರಲಿಲ್ಲ. ಎಲ್ಲರಿಗೂ ಅಮ್ಮನ ಕೈಯಡುಗೆಯ ರುಚಿ ಅಭ್ಯಾಸವಾಗಿತ್ತು. ಆದರೆ ಸಹಿಸಿಕೊಳ್ಳಲೇ ಬೇಕಿತ್ತು.
ಮನೆಯ ಪರಿಸ್ಥಿತಿ ಒಂದು ಹದಕ್ಕೆ ಬರುವ ತನಕ ಅಮ್ಮನನ್ನು ಮನೆಗೆ ಕರೆತರುವುದು ಬೇಡವೆಂದು ಸುಮಾರು ಒಂದು ತಿಂಗಳು ಅಮ್ಮನನ್ನು ಆಸ್ಪತ್ರೆಯಲ್ಲೇ ಬಿಟ್ಟಿದ್ದ ವಿವೇಕ್. ಫಿಸಿಯೋತೆರಪಿ ಮಾಡಲು ಅದು ಅನುಕೂಲವಾಗಿತ್ತು. ಅಮ್ಮ ಕೇಳುತ್ತಾನೇ ಇದ್ದರು ಯಾವಾಗ ಮನೆಗೆ ಹೋಗುವುದು ಎಂದು. ಅವರಿಗೂ ಆಸ್ಪತ್ರೆಯಲ್ಲಿ ಮಲಗಿ ಬೋರಾಗುತ್ತಿತ್ತು. ನಾಳೆ ನಾಳೆ ಎಂದು ಮುಂದಕ್ಕೆ ಹಾಕುತ್ತಲೇ ಇದ್ದ ವಿವೇಕ್. ಅವರು ಮನೆಗೆ ಬಂದರೂ ಕಷ್ಟ. ಅವರನ್ನು ಯಾರು ನೋಡಿಕೊಳ್ಳುತ್ತಾರೆ ಎನ್ನುವ ಸಮಸ್ಯೆ ಅವನಿಗಿತ್ತು. ಸೀಮಾ ಅಮ್ಮನ ಕಡೆಗೆ ಗಮನ ಕೊಡುವುದು ಸಾಧ್ಯವಿಲ್ಲ ಎನ್ನುವುದು ಅವನಿಗೆ ಗೊತ್ತಿತ್ತು.
ಅಮ್ಮ ಯಾವಾಗಲೂ ಎಲ್ಲರಿಗೂ ಇದ್ದಳು. ಆದರೆ ಅವಳಿಗೆ ಅಗತ್ಯವಿದ್ದಾಗ ಅವಳ ಸೇವೆ ಮಾಡಲು ಯಾರೂ ಇಲ್ಲ. ಅಮ್ಮ ಸದಾ ಒಬ್ಬಂಟಿಯೇ. ಜೀವನವಿಡೀ ಗಂಡನಿಗಾಗಿ, ಮಕ್ಕಳಿಗಾಗಿ ಮೊಮ್ಮಕ್ಕಳಿಗಾಗಿ ವಿರಾಮವಿಲ್ಲದೆ ದುಡಿದಿದ್ದಳು. ಅವಳಿಗೆ ಸಂಪೂರ್ಣ ವಿರಾಮದ ಅಗತ್ಯಬಿದ್ದಾಗ ಅವಳ ಬಳಿ ಯಾರೂ ಇಲ್ಲ. ಎಲ್ಲರೂ ಅವರವರ ಜೀವನದಲ್ಲಿ ಬ್ಯುಸಿ. ಇದು ಜಾಗತೀಕರಣದ ಪರಿಣಾಮವೇ? ಜೀವನವೇ ಈ ವ್ಯಾಪಾರೀಕರಣದಲ್ಲಿ ಒಂದಾದ ಕಾರಣವೇ? ಎಲ್ಲರೂ ಅವರವರ ಗುರಿ ಹಿಡಿದು ಓಡುವ ತವಕದಲ್ಲಿ ಮನೆಯಲ್ಲಿರುವ ಹಿರಿಯರನ್ನು, ಮಕ್ಕಳನ್ನು ಮರೆಯುತ್ತಿರುವುದು ಹಲವಾರು ದುರಂತಗಳಿಗೆ ಕಾರಣವಾಗುತ್ತಿರುವುದಂತೂ ನಿಜ.
 
* * * * * * * * * * * * * * * * *
 
ಒಂದು ತಿಂಗಳ ನಂತರ ಅಮ್ಮನನ್ನು ಮನೆಗೆ ಕರೆದು ಕೊಂಡು ಬರುವಾಗ ಒಬ್ಬ ಹೋಮ್ ನರ್ಸನ್ನು ನಿಯಮಿಸಿ ಕರೆತಂದಿದ್ದ ವಿವೇಕ್. ಅಮ್ಮ ಎದ್ದು ಓಡಾಡುವ ತನಕ ಅಮ್ಮನ ಕೆಲಸ ಅವಳು ಮಾಡುತ್ತಾಳೆ.
ಅಜ್ಜಿ ಮನೆಗೆ ಬಂದ ಮೇಲೆ ಪರಿ ಖುಶಿಯಾಗಿದ್ದಳು. ಅವಳನ್ನು ನೋಡಿಕೊಳ್ಳುವ ಹುಡುಗಿಯೂ ಪರಿಗೆ ಹೊಂದಿಕೊಂಡಿದ್ದುದರಿಂದ ಅತ್ತೆಮ್ಮ ಮನೆಗೆ ಬಂದ ಕೂಡಲೇ ಸೀಮಾ ಅಫೀಸಿಗೆ ಹೊರಟು ಹೋಗಿದ್ದಳು. ಮನೆಯ ಕಡೆ ನಿಗಾವಹಿಸುವ ಜಾಯಮಾನ ಅವಳದ್ದಲ್ಲ.
ಒಂದೊಂದು ಕೆಲಸಕ್ಕೆ ಒಬ್ಬೊಬ್ಬರೆಂದು ಮನೆ ತುಂಬಾ ಕೆಲಸದವರೇ ತುಂಬಿ ಹೋದಂತಾಗಿತ್ತು. ಅವರಿಗೆಲ್ಲಾ ಬೇಯಿಸಿ ಹಾಕೋದೂ ಒಂದು ಸಮಸ್ಯೆಯೇ ಆಗಿತ್ತು. ಅಮ್ಮ ಎಲ್ಲರನ್ನೂ ಒಬ್ಬಳೇ ನೋಡಿಕೊಳ್ಳುತ್ತಿದ್ದಳು. ಈಗ ಒಬ್ಬೊಬ್ಬರನ್ನು ನೋಡಿಕೊಳ್ಳಲು ಒಂದೊಂದು ಜನ. ಸೀಮಾ ಇದನ್ನು ಅರ್ಥ ಮಾಡಿಕೊಂಡು ಮನೆಯಲ್ಲಿದ್ದರೆ ಎಲ್ಲವೂ ಸುಲಭವಾದೀತು.
ಆದರೆ ಅವಳು ಯಶಸ್ಸಿನ ಬೆನ್ನು ಹಿಡಿದು ಓಡುತ್ತಿದ್ದಾಳೆ. ಅವಳನ್ನು ತಡೆಯುವುದು ಯಾರಿಂದಲೂ ಸಾಧ್ಯವಿಲ್ಲ. ಅವಳ ಯಶಸ್ಸಿಗೆ ಮನೆಯ ನೆಮ್ಮದಿ ಕೆಡಲೇ ಬೇಕು.
ಅಮ್ಮ ಎದ್ದು ಸ್ವಲ್ಪ ಓಡಾಡಲು ಶುರು ಮಾಡಿದ ಕೂಡಲೇ ಮನೆಯ ವಾತಾವರಣವೇ ಬದಲಾಗಿತ್ತು. ಹೆಚ್ಚು ಕೆಲಸ ಮಾಡಲು ಸಾಧ್ಯವಾಗುತ್ತಿರಲಿಲ್ಲವಾದರೂ ವೀಲ್‍ಚೇರ್‍ನಲ್ಲಿ ಕುಳಿತು ಎಲ್ಲಾ ಕಡೆ ಓಡಾಡುತ್ತಿದ್ದರು. ಅಡುಗೆಯವಳು ಮಾಡಿದ ಅಡುಗೆಯನ್ನು ಸರಿಪಡಿಸುತ್ತಿದ್ದರು. ಹಾಗಾಗಿ ಊಟ ಗಂಟಲಲ್ಲಿ ಇಳಿಯುವ ಹಾಗಾಗಿತ್ತು. ವಿವೇಕ್ ಅಮ್ಮನನ್ನು ಗದರುತ್ತಿದ್ದ. ಅಮ್ಮ ನೀವೇನೂ ಮಾಡಲು ಹೋಗಬೇಡಿ. ರೆಸ್ಟ್ ತೆಗೆದು ಕೊಳ್ಳಿ. ಎಲ್ಲರಿಗೂ ಏನಿದೆಯೋ ಅದನ್ನು ತಿನ್ನುವ ಅಭ್ಯಾಸವಾಗಬೇಕು. ನೀವೇಕೆ ಒದ್ದಾಡುತ್ತೀರಿ? ಎನ್ನುತ್ತಿದ್ದ. ಆದರೆ ತಾಯಿಯ ಹೃದಯ ಕೇಳುತ್ತಿರಲಿಲ್ಲ.
ಒಂದು ದಿನ ಸೀಮಾ ಮನೆಗೆ ಬರುವಾಗ ದೊಡ್ಡ ಸುದ್ದಿಯನ್ನೇ ಹೊತ್ತುಕೊಂಡು ಬಂದಿದ್ದಳು. ಅವಳಿಗೆ ಕಂಪನಿಯ ಸಿ. ಇ. ಒ ಆಗಿ ಪೆÇ್ರಮೋಶನ್ ಆಗಿತ್ತು. ಕೂಡಲೇ ಅವಳು ಮೂರು ತಿಂಗಳಿಗೆ ಅಮೇರಿಕಾಕ್ಕೆ ಹೋಗಬೇಕಿತ್ತು. ಅದು ಇನ್ನೂ ಮುಂದುವರೆಯುವ ಸಾಧ್ಯತೆಯೂ ಇತ್ತು.
ಈ ಸುದ್ದಿಯನ್ನು ಕೇಳಿ ವಿವೇಕ್ ಸಂತಸ ಪಡುವ ಬದಲು ಮೌನವಾಗಿದ್ದ. ಮನೆಯ ಈ ಪರಿಸ್ಥಿತಿಯಲ್ಲಿ ಸೀಮಾ ಅಮೇರಿಕಾಕ್ಕೆ ಹೋಗಿ ಅಷ್ಟು ದಿನ ಇರುವುದೆಂದರೆ? ಹಾಗಾದರೆ ಅವಳಿಗೆ ಮನೆ, ಸಂಸಾರ ಅಂದರೆ ಏನೂ ಅಲ್ಲವೇ? ಕನಿಷ್ಟ ಮಗುವಿನ ಬಗ್ಗೆಯಾದರೂ ಯೋಚಿಸಬೇಕಿತ್ತು.
ತುಂಬಾ ನೋವಿನಿಂದ ಕೇಳಿದ್ದ, ‘ಸೀಮಾ, ಇದು ಬೇಕೇ? ನಮ್ಮ ಸಂಸಾರದ ಗತಿ ಏನಾಗುವುದೆಂದು ಯೋಚಿಸಿದ್ದೀಯಾ? ಅಮ್ಮ ಚೆನ್ನಾಗಿದ್ದರೆ ಪರಿಯನ್ನು ನೋಡಿಕೊಳ್ಳುತ್ತಾರೆ. ಈಗ ಅದು ಸಾಧ್ಯವಿಲ್ಲ. ಮೂರು ವರ್ಷದ ಮಗುವನ್ನು ಹೀಗೆ ಕೆಲಸದವರೊಡನೆ ಬಿಟ್ಟು ಹೋಗುವುದು ಎಷ್ಟು ಸರಿ? ಅಮ್ಮನ ಗುರುತೇ ಮರೆಯುತ್ತಾಳೆ ಅವಳು. ಯೋಚನೆ ಮಾಡು. ಸಾಧನೆ, ಯಶಸ್ಸು, ಬೇಕು ನಿಜ. ಆದರೆ ನಿನ್ನ ಜೀವನದ ಸಂತಸವನ್ನು ಬಲಿಕೊಟ್ಟಲ್ಲ ಎನ್ನುವುದು ನೆನಪಿರಲಿ. ಕೊನೆಗೆ ಉಳಿಯುವುದು ಈ ನಿನ್ನ ಯಶಸ್ಸಲ್ಲ. ನಿನ್ನ ಮಗಳು. ಅವಳ ಪ್ರೀತಿ’
ಸೀಮಾಗೆ ಸಿಟ್ಟು ಬಂದಿತ್ತು. ‘ನೀನು ನಿನ್ನ ಕೆಲಸ ಬಿಟ್ಟು ಸ್ವಲ್ಪ ದಿನ ಮನೆಯಲ್ಲಿರು ಅಂದರೆ ಇರುತ್ತೀಯಾ? ನಿನಗೆ ನಿನ್ನ ಕೆಲಸ ಖುಶಿಕೊಡ್ತಿಲ್ಲವೇ? ಹಾಗೇ ನನಗೂ ಎಂದು ಎಣಿಸ ಬಾರದೇಕೆ? ಇಂತಹ ಅವಕಾಶ ಎಷ್ಟು ಜನ ಮಹಿಳೆಯರಿಗೆ ಸಿಗುತ್ತೆ? ಯೋಚನೆ ಮಾಡು. ನಾನಂತೂ ಈ ಅವಕಾಶವನ್ನು ಕಳೆದುಕೊಳ್ಳಲು ಇಷ್ಟಪಡೋದಿಲ್ಲ. ನಾನು ಹೋಗಲೇಬೇಕು. ಎಷ್ಟೋ ಪುರುಷರನ್ನು ಹಿಂದಿಕ್ಕಿ ನಾನು ಈ ಪೆÇಸ್ಟ್ ಪಡೆದಿದ್ದೇನೆ. ಈಗ ಹಿಂದೇಟು ಹಾಕಲಾಗೋದಿಲ್ಲ’
ಅವಳ ಸ್ವರದಲ್ಲಿನ ನಿರ್ಧಾರ ವಿವೇಕ್‍ನ ಬಾಯಿ ಕಟ್ಟಿಸಿತ್ತು.
ಒಂದು ಗಳಿಗೆ ವಿವೇಕ್ ಮೌನವಾಗಿದ್ದ. ಮತ್ತೆ ನಿಧಾನವಾಗಿ, ‘ನಿನಗೆ ಕೆಲಸವೇ ಮುಖ್ಯವೆಂದಿದ್ದರೆ ಮದುವೆಯಾದುದಾದರೂ ಯಾಕೆ? ತಾಯಿಯಾದುದಾದರೂ ಯಾಕೆ? ನನ್ನ ಜೀವನ ಬರಡು ಮಾಡಿದ್ದಲ್ಲದೆ ಈಗ ಮಗುವನ್ನೂ ತಾಯಿಯ ಪ್ರೀತಿಯಿಂದ ವಂಚಿಸುತ್ತಿದ್ದಿಯಲ್ಲ? ನಿನ್ನಿಂದ ನಮಗೆ ಸಿಕ್ಕಿರುವ ಸುಖವಾದರೂ ಏನು?’
ಇಷ್ಟರವರೆಗೆ ಒಳಗೇ ಅದುಮಿ ಹಿಡಿದಿದ್ದ ನೋವು, ಅಸಮಾಧಾನ ಒಮ್ಮೆಲೇ ಜ್ವಾಲಾಮುಖಿಯಾಗಿ ಹೊರಹರಿದಿತ್ತು. ಸಾಮಾನ್ಯವಾಗಿ ವಿವೇಕ್ ಸಹನೆ ಕಳೆದುಕೊಳ್ಳುತ್ತಿರಲಿಲ್ಲ.  ಸೀಮಾ ಮೂರು ತಿಂಗಳಿಗೆ ಅಮೇರಿಕಾಕ್ಕೆ ಹೋಗುವುದೆನ್ನುವುದನ್ನು ಕೇಳಿ ಅವನಿಗೆ ತಡೆಯಲಾಗದ ಸಿಟ್ಟು ಬಂದಿತ್ತು. ಅದೂ ಈಗ ಇದ್ದ ಮನೆಯ ಪರಿಸ್ಥಿತಿಯಲ್ಲಿ.
‘ಮೂರು ತಿಂಗಳು ಆರು ತಿಂಗಳೂ ಆಗಬಹುದು. ಅಮೇರಿಕನ್ ಕಂಪೆನಿಗಳು ಕೆಲಸ ತೆಗೆಯುವುದರಲ್ಲಿ ಚಾಣಾಕ್ಷರು. ಕೊನೆಗೆ ಅಲ್ಲೇ ಇರು ಅಂದರೆ? ಅದಕ್ಕೂ ತಯಾರಾಗಿಯೇ ಇರಬೇಕು. ಬೇಕಾ ಈ ಪ್ರಮೋಶನ್?’
‘ಇರಬಹುದು. ಹೌದು, ನನಗೆ ಪ್ರಮೋಶನ್ ಬೇಕು. ನನಗೆ ಕೆಲಸವೇ ಮುಖ್ಯ. ಸಂಸಾರಕ್ಕಾಗಿ ನಾನು ಕೆಲಸ ಬಿಡುವವಳಲ್ಲ. ನಾನೂ ಯೋಚಿಸುತ್ತಿದ್ದೇನೆ ನಾನು ಮದುವೆಯಾದುದಾದರೂ ಏಕೆ ಎಂದು. ನನ್ನಿಂದ ನಿಮ್ಮ ಜೀವನ ಹಾಳಾಯಿತು ಅನ್ನುವುದಾದರೆ ನಾವು ಬೇರೆಯಾಗೋಣ. ನಾನು ಈ ಅವಕಾಶವನ್ನು ಮಾತ್ರ ಬಿಡೋದಿಲ್ಲ.’
ಸೀಮಾ ನಾಲಗೆಯ ಮೇಲಿನ ಕಂಟ್ರೋಲ್ ಕಳಕೊಂಡಿದ್ದಳು.
ವಿವೇಕ್ ಸಂಪೂರ್ಣ ಸಹನೆ ಕಳಕೊಂಡಿದ್ದ. ಅವಳ ಮಾತು ಕೇಳಿ ತನಗರಿಯದೇ ಅವನ ಕೈ ಅವಳ ಕೆನ್ನೆಗೆ ಬಾರಿಸಿತ್ತು. ಎಷ್ಟು ಸುಲಭವಾಗಿ ಹೇಳುತ್ತಿದ್ದಾಳೆ ಬೇರೆಯಾಗೋಣ ಎಂದು. ಇದರಕ್ಕಿಂತ ಬೇರೆ ಅಹಂಕಾರ ಇದೆಯೇ?
ಪೆಟ್ಟು ತಿಂದ ಸೀಮಾ ನಾಗಿಣಿಯಂತೆ ಕೆರಳಿದ್ದಳು. ‘ನನ್ನ ಮೇಲೆ ಕೈ ಮಾಡ್ತೀಯಾ? ಈಗಲೇ ಪೆÇೀಲಿಸ್ ಕಂಪ್ಲೈಂಟ್ ಕೊಡುತ್ತೇನೆ. ಆಗ ಎಲ್ಲಾ ತಿಳಿಯುತ್ತೆ. ಏನಂತ ತಿಳ್ಕೊಂಡಿದ್ದೀ? ನೀನು ಹೇಳಿದಂತೆ ನಾನು ಕೇಳಿಕೊಂಡಿರಬೇಕಾ? ಅದು ಇಂಪಾಸಿಬಲ್’
ಇಬ್ಬರೂ ಸಮತೋಲನ ಕಳಕೊಂಡಿದ್ದರು. ಕೋಪದ ಕೈಗೆ ಬುದ್ಧಿ ಕೊಟ್ಟಿದ್ದರು.
ಇವರ ಬೊಬ್ಬೆ ಕೇಳಿ ಪರಿ ಅಳುತ್ತಾ ಅಜ್ಜಿಯ ಹತ್ತಿರ ಬಂದು ಅಜ್ಜಿಯ ಮಡಿಲಲ್ಲಿ ಮುಖ ಹುದುಗಿಸಿದ್ದಳು. ‘ಅಮ್ಮ ಪಪ್ಪ ಕತ್ತಿ’ ಎನ್ನುತ್ತಾ ಬಿಕ್ಕುತ್ತಿದ್ದಳು. ಸುಕನ್ಯಾಗೆ ಏನು ಮಾಡುವುದೆಂದು ತಿಳಿಯಲಿಲ್ಲ. ಗಂಡ ಹೆಂಡಿರ ಜಗಳದಲ್ಲಿ ಬಾಯಿ ಹಾಕುವುದೂ ಸರಿಯಲ್ಲ. ಇಂತಹ ಸಂದರ್ಭ ಯಾವತ್ತಾದರೂ ಬರುವುದೆನ್ನುವ ಹೆದರಿಕೆ ಅವರಿಗೆ ಬಹಳ ದಿನಗಳಿಂದಲೂ ಇತ್ತು.
ಕೆನ್ನೆಗೆ ಹೊಡೆದ ಮೇಲೆ ವಿವೇಕ್‍ಗೆ ತನ್ನ ತಪ್ಪಿನ ಅರಿವಾಗಿತ್ತು. ಆದರೆ ಕಾಲ ಮಿಂಚಿ ಹೋಗಿತ್ತು. ಬೇರೆಯಾಗುವ ಯೋಚನೆ ಅವನಿಗೆ ಎಂದೂ ಬಂದಿರಲಿಲ್ಲ. ಸರಿತೂಗಿಸಿಕೊಂಡು ಹೋಗುವುದೇ ಜೀವನವೆನ್ನುವುದರಲ್ಲಿ ಅವನಿಗೆ ನಂಬುಗೆಯಿತ್ತು. ಹಾಗಾಗಿ ಅವಳ ಮಾತು ಅವನನ್ನು ಕೆರಳಿಸಿತ್ತು. ಅವನಿಗರಿವಾಗದೇ ಕೈ ಮೇಲೇರಿತ್ತು.
ಕೂಡಲೇ ಸುಧಾರಿಸಿಕೊಂಡ ವಿವೇಕ್, ‘ಸಾರಿ, ನಿನ್ನ ಮಾತು ಕೇಳಿ ಸಿಟ್ಟು ಬಂತು. ಬೇರೆಯಾಗುವ ಮಾತು ಯಾಕೆ ಈಗ? ಸಮಸ್ಯೆಗಳಿಗೆ ಉತ್ತರ ಹುಡುಕಬೇಕಲ್ಲದೆ ಬೇರೆಯಾಗುವುದರಲ್ಲಿ ಏನು ಸಾರ್ಥಕತೆ ಇದೆ. ಅಷ್ಟು ಸುಲಭವಿದೆಯೇ ಬೇರೆಯಾಗೋದು? ಮಗುವನ್ನು ಎರಡು ಸೀಳು ಮಾಡಲಾಗುವುದೇ? ಸುಮ್ಮನೆ ಹುಚ್ಚರಹಾಗೆ ಮಾತಾಡಬೇಡ. ಬೆರಳಿಗೆ ಏಟಾಯಿತೆಂದು ಕೈಯನ್ನೇ ಕಿತ್ತು ಬಿಸಾಡಿದ ಹಾಗಿದೆ ನಿನ್ನ ಯೋಚನೆ.’
ಸೀಮಾ ಅಳುತ್ತಿದ್ದಳು. ಅವಳ ಅಹಂಗೆ ಏಟಾಗಿತ್ತು. ಮಾತು ಉರುಳಿತ್ತು. ಪ್ರತೀ ಸಲ ಅಮೇರಿಕಾಕ್ಕೆ ಹೋಗುವಾಗಲೂ ಇಂತಹ ಅಸಮಾಧಾನವಿದ್ದೇ ಇರುತ್ತಿತ್ತು. ಆದರೆ ಹೀಗೆ ಸ್ಪೋಟಗೊಂಡಿರಲಿಲ್ಲ. ಇನ್ನು ನಾನು ಹೆಚ್ಚು ಸಮಯ ಅಮೇರಿಕಾದಲ್ಲೇ ಇರಬೇಕಾಗಬಹುದು. ಆಗ ಇದೇ ರೀತಿಯ ಜಗಳಗಳು ತಪ್ಪಿದ್ದಲ್ಲ. ಒಬ್ಬರನ್ನೊಬ್ಬರು ಒಪ್ಪಿಕೊಳ್ಳದೆ ಗಂಡಹೆಂಡಿರಾಗಿ ಇರುವುದಾದರೂ ಹೇಗೆ? ಇಂತಹ ಜಗಳಗಳು ಯಾವಾಗಲೂ ಆಗ್ತಾ ಇರಬಹುದು. ಎಲ್ಲರ ನೆಮ್ಮದಿಯೂ ಕೆಡುತ್ತಿರಬಹುದು.
ತಮ್ಮ ಜಗಳವನ್ನು ಅಮ್ಮ ಮತ್ತು ಮಗಳ ಜೊತೆ ಇನ್ನಿಬ್ಬರು ಹೊರಗಿನವರು ಕೇಳುತ್ತಿದ್ದಾರೆ ಎನ್ನುವ ಅರಿವು ಬಂದಾಗ ವಿವೇಕ್ ‘ಸೀಮಾ, ಕೂಲ್ ಆಗಿ ಯೋಚಿಸು. ಸಿಟ್ಟಿನ ಕೈಯಲ್ಲಿ ಬುದ್ಧಿಕೊಟ್ಟರೆ ಸಮಸ್ಯೆಗಳು ಬಗೆಹರಿಯುವುದಿಲ್ಲ. ನಿನಗೆ ಹೋಗಲೇ ಬೇಕಿದ್ದರೆ ಈ ಸಲ ಹೋಗು. ಆದರೆ ಇದೇ ರಿಪೀಟ್ ಆದರೆ ಮಾತ್ರ ನಮ್ಮ ಜೀವನ ಅರ್ಥ ಕಳಕೊಳ್ಳುತ್ತದೆ. ಬಾ ಈಗ ಹೊರಗೆ ಹೋಗಿ ಊಟಮಾಡೋಣ. ಎಲ್ಲರೂ ಕಾಯ್ತಿದ್ದಾರೆ. ಮಗುವಿಗೂ ಊಟ ಮಾಡಿಸಿಲ್ಲ.’ ಆದಷ್ಟು ಸಮಾಧಾನದಿಂದ ವಿವೇಕ್ ನುಡಿದು ಹೊರಗೆ ಹೋಗಿದ್ದ.
ಸೀಮಾಳಿಗೂ ತನ್ನ ತಪ್ಪಿನರಿವಾಗಿತ್ತು. ಬೇರೆಯಾಗುವುದು ಅಷ್ಟು ಸುಲಭವಿದೆಯೇ? ಸಿಟ್ಟಿನ ಬರದಲ್ಲಿ ನುಡಿದು ಬಿಟ್ಟೆ. ಮಗಳನ್ನು ಬಿಟ್ಟಿರುವುದು ನನಗೂ ಸಾಧ್ಯವಿದೆಯೇ? ಆದರೆ ಸಂಸಾರಕ್ಕಾಗಿ ನಾನು ಕೆಲಸ ಬಿಡುವುದು ಸಾಧ್ಯವಿಲ್ಲ. ಇನ್ನು ಹೆಚ್ಚು ಸಮಯ ಅಮೇರಿಕಾದಲ್ಲಿ ಇರಬೇಕಾಗಬಹುದು. ಈಗಲೇ ನಾನು ಅಮೇರಿಕಾಕ್ಕೆ ಹೋಗುವುದು ವಿವೇಕ್‍ಗೆ ಇಷ್ಟವಿಲ್ಲ. ಮುಂದೆ ಇದೇ ರಿಪೀಟ್ ಆಗ್ತಾ ಹೋಗಬಹುದು. ಹೀಗೆ ಒಬ್ಬರನ್ನೊಬ್ಬರು ಇಷ್ಟ ಪಡದೆ ಜಗಳಾಡ್ತಾ ಗಂಡ ಹೆಂಡಿರಾಗಿರುವುದು ಹೇಗೆ ಸಾಧ್ಯ? ಇದಕ್ಕೆ ಪರಿಹಾರ ಬೇಕೇ ಬೇಕಲ್ಲ? ಪುನಹಾ ಅದೇ ಯೋಚನೆ ಅವಳನ್ನು ಮುತ್ತಿಕೊಂಡಿತ್ತು.
ಹೊರಗೆ ಬಂದು ನೋಡುವಾಗ ಪರಿಯ ಅಳು ಇನ್ನೂ ನಿಂತಿರಲಿಲ್ಲ. ಮಗು ಹೆದರಿ ಹೋಗಿತ್ತು. ಹೋಗಿ ಮಗುವನ್ನು ಎತ್ತಿಕೊಂಡವಳೇ, ‘ಯಾಕೆ ಪರಿ ಅಳು? ಬಾ ಊಟ ಮಾಡೋಣ.’
‘ಅಮ್ಮ, ನೀನು ಪಪ್ಪ ಕತ್ತಿ ಇಲ್ಲ?’
ಸೀಮಾಳಿಗೆ ಮಗುವಿನ ಮಾತು ಕೇಳಿ ಮುಖಕ್ಕೆ ಹೊಡೆದಂತೆ ಆದರೂ ಏನು ಹೇಳುವುದು ಮಗುವಿಗೆ? ಮಗುವನ್ನು ಅಪ್ಪಿ ಹಿಡಿದು ಮುದ್ದು ಮಾಡುತ್ತಾ ‘ಬಾ ಊಟ ಮಾಡೋಣ.’ ಎಂದಷ್ಟೇ ಹೇಳುವುದು ಸಾಧ್ಯವಾಗಿತ್ತು.
ಮನಸಿಲ್ಲದ ಮನಸಿನಿಂದ ಎಲ್ಲರೂ ಊಟ ಮುಗಿಸಿದ್ದರು. ಅಮ್ಮನ ಎದುರು ವಿವೇಕ್ ನಗುವಿನ ಮುಖವಾಡ ಹಾಕಿದ್ದರೂ ಅಮ್ಮ ಎಲ್ಲವನ್ನೂ ಊಹಿಸಿಕೊಂಡೇ ಇದ್ದಾರೆ ಎನ್ನುವ ಅರಿವು ಅವನಿಗಿತ್ತು. ಅವರಾಗಿಯೇ ಹೇಳದೇ ತಾನಾಗಿಯೇ ಕೇಳುವ ಜಾಯಮಾನದವರೇ ಅಲ್ಲ ಅಮ್ಮ. ಮನಸಿಗೆ ತುಂಬಾ ಹಚ್ಚಿಕೊಂಡು ಕೊರಗುತ್ತಾರೆ.
ಇಬ್ಬರ ಮನದಲ್ಲೂ ಅಸಮಾಧಾನ ಹೊಗೆಯಾಡುತ್ತಿರುವಾಗಲೇ ಸೀಮಾ ಯಾವಾಗಿನಂತೇ ಅಮೇರಿಕಾಕ್ಕೆ ಹೊರಟು ಹೋಗಿದ್ದಳು. ಅವಳನ್ನು ತಡೆಯುವುದು ಯಾರಿಗೂ ಸಾಧ್ಯವಿರಲಿಲ್ಲ.
ಅವಳು ಹೋದ ಮೂರು ತಿಂಗಳಲ್ಲಿ ವಿವೇಕ್‍ನಲ್ಲಿ ಬಹಳ ಬದಲಾವಣೆಯಾಗಿತ್ತು. ಹೆಂಡತಿಯೆನ್ನುವ ಮೋಹ ಸ್ವಲ್ಪ ಸ್ವಲ್ಪವೇ ಕಳಚಿಕೊಳ್ಳುತ್ತಿತ್ತು. ಯೋಚಿಸಿದಾಗಲೆಲ್ಲ ಸೀಮಾಳ ಅಹಂಕಾರ ಅವನ ಕಣ್ಣೆದುರು ಬರುತ್ತಿತ್ತು. ಹೌದು, ಒಬ್ಬರನ್ನೊಬ್ಬರು ಒಪ್ಪಿಕೊಳ್ಳದ, ಒಬ್ಬರದೊಬ್ಬರ ಭಾವನೆಗಳಿಗೆ ಬೆಲೆಕೊಡದ ಇಂತಹ ಜೀವನಕ್ಕಿಂತ ಬೇರೆಯಾಗುವುದೇ ಒಳ್ಳೆಯದು. ಇಂತಹ ಟೆನ್ಶನ್‍ಗಳಾದರೂ ತಪ್ಪುತ್ತವೆ ಎನ್ನುವ ಯೋಚನೆಗಳೇ ಅವನನ್ನು ಕಾಡುತ್ತಿದ್ದುವು. ಆದರೆ ಮಗಳನ್ನು ಮಾತ್ರ ಅವಳಿಗೆ ಕೊಡೋದಿಲ್ಲ. ಅವಳು ಕೆಲಸ ಕೆಲಸವೆಂದು ಮಗಳನ್ನು ನಿಗ್ಲೆಕ್ಟ್ ಮಾಡುವವಳೇ. ಮಗಳು ನನಗೇ ಬೇಕು.
ಮೂರು ತಿಂಗಳ ನಂತರ ಸೀಮಾ ಭಾರತಕ್ಕೆ ಬಂದಾಗ ಅವಳೂ ಬಹಳ ಬದಲಾಗಿದ್ದಳು. ಅವಳಲ್ಲೂ ಬೇರೆಯಾಗುವ ನಿರ್ಧಾರ ದೃಢವಾಗುತ್ತಿತ್ತು. ಇಬ್ಬರೂ ಎರಡು ವಿರುದ್ಧ ದಿಕ್ಕಿನಲ್ಲಿ ಹೋಗುತ್ತಿದ್ದರೆ ಜೀವನ ಅಸಹ್ಯವೇ ಆಗುತ್ತದೆ. ಅದರಕ್ಕಿಂತ ಬೇರೆಯಾಗುವುದೇ ಒಳ್ಳೆಯದು. ಮಗು ಅಪ್ಪನ ಜೊತೆಗೇ ಇರಲಿ. ನಾನು ಹೀಗೆ ಸುತ್ತಾಡುವಾಗ ಅವಳನ್ನು ನೋಡಿಕೊಳ್ಳುವುದೂ ಕಷ್ಟ. ಇಬ್ಬರ ಒಪ್ಪಿಗೆಯನ್ವಯ ವಿವಾಹ ವಿಚ್ಚೇದನವಾದರೆ ಆರು ತಿಂಗಳಲ್ಲಿ ಎಲ್ಲಾ ಮುಗಿಯುತ್ತೆ. ವಿಸಿಟೇಶನ್ ರೈಟ್ಸ್ ಇದ್ದರೆ ಸಾಕು. ಇಲ್ಲಿರುವಾಗ ಮಗಳನ್ನು ನೋಡಬಹುದು ಎನ್ನುವ ನಿರ್ಧಾರಕ್ಕೆ ಅವಳೂ ಬಂದಿದ್ದಳು.
ಇಬ್ಬರೂ ಮಾತಾಡಿ ಈ ನಿರ್ಧಾರಕ್ಕೆ ಬಂದಾಗ ನೊಂದುಕೊಂಡವರು ಸುಕನ್ಯಾ ಮಾತ್ರ. ಹೆಣ್ಣು ಮಗು ತಾಯಿಯಿಲ್ಲದೆ ಬೆಳೆಯುವುದನ್ನು ಒಪ್ಪಿಕೊಳ್ಳುವುದು ಅವರಿಗೆ ಸಾಧ್ಯವಾಗಿರಲಿಲ್ಲ.
ಮ್ಯೂಚ್ಯುವಲ್ ಕನ್ಸೆಂಟ್ ಆದುದರಿಂದ ವಿಚ್ಚೇದನಕ್ಕೆ ಹೆಚ್ಚೇನೂ ಕಷ್ಟವಾಗಲಿಲ್ಲ. ಎರಡೂ ಕಡೆಯಿಂದಲೂ ಡಿಮಾಂಡ್ಸ್ ಏನೂ ಇರಲಿಲ್ಲ. ಮಗು ತನಗೇ ಬೇಕೆಂದು ಅಪ್ಪ ಕೇಳಿದ್ದಕ್ಕೂ ತಾಯಿ ಒಪ್ಪಿಕೊಂಡಿದ್ದಳು. ಲಾಯರಿಗೇ ಅಚ್ಚರಿಯಾಗಿತ್ತು. ಮಗುವನ್ನು ಬಿಟ್ಟು ಕೊಡುವ ತಾಯಿಯರೂ ಇದ್ದಾರೆ ಎನ್ನುವ ಪಟ್ಟಿಗೆ ಸೀಮಾಳನ್ನೂ ಸೇರಿಸಿದ್ದರು.
ಇದು ಇತ್ತೀಚೆಗಿನ ಬೆಳವಣಿಗೆ. ತಾಯಿಗೆ ಮಗು ಬೇಡ. ತಂದೆಗೆ ಮಗು ಬೇಕು. ತಾಯಿ ಎನ್ನುವ ವ್ಯಾಖ್ಯಾನದ ಅರ್ಥವೇ ಬದಲಾಗುತ್ತಿದೆಯೇನೋ? ಬರೇ ವಿಸಿಟೇಶನ್ ರೈಟ್ಸ್ ಇದ್ದರೆ ಮಗುವಿಗೆ ತಾಯಿ ಹೇಗಾದಳು?
ವಿಚ್ಚೇದನಕ್ಕೆ ಅರ್ಜಿ ಸಲ್ಲಿಸಿದ ನಂತರ ಸೀಮಾ ತಾಯಿ ಮನೆಗೆ ಹೊರಟು ಹೋಗಿದ್ದಳು. ತಾಯಿ ಮಗುವಿನ ಪಾಶ ಸಡಿಲವಾಗಿತ್ತು. ಅವಳು ಆಗಾಗ ಮನೆಯಿಂದ ಹೊರಗಿರುತ್ತಿದ್ದುದರಿಂದ ಅವಳು ಮನೆಯಲ್ಲಿ ಇಲ್ಲದ್ದು ಯಾರಿಗೂ ಹೆಚ್ಚು ಮಿಸ್ ಆಗುತ್ತಿರಲಿಲ್ಲ. ಸುಕನ್ಯಾ ಮಾತ್ರ ಇನ್ನು ಅವಳು ಇಲ್ಲಿ ಬರುವುದಿಲ್ಲ ಎನ್ನುವುದನ್ನು ಒಪ್ಪಿಕೊಳ್ಳಲು ಸಾಧ್ಯವಾಗದೆ ಕೊರಗುತ್ತಿದ್ದರು.
ಪ್ರೀತಿಸಿ ಮದುವೆಯಾದವರು. ಪ್ರೀತಿಯ ಸೋಲು ಇದು. ಈಗ ಹೀಗೆ ತುಂಬಾ ಆಗುತ್ತಿದೆ. ಹೀಗಾದರೆ ಪ್ರೀತಿಸಿ ಮದುವೆಯಾಗುವುದರ ಅರ್ಥವಾದರೂ ಏನು.
ಸುಕನ್ಯಾ ಮಗನೊಡನೆ ಯಾಕೆ ಏನಾದರೂ ಹೊಂದಿಕೊಂಡಿರಬಾರದಿತ್ತೇ? ಮಗು ಬೆಳೆಯುತ್ತಾ ತಾಯಿಗಾಗಿ ಹಂಬಲಿಸಿದರೆ ಏನು ಮಾಡುತ್ತೀ ಅಂದಾಗ, ‘ಅಮ್ಮ ಅವಳಿಗೇ ಹೊಂದಿಕೊಳ್ಳುವುದು ಬೇಡವಾದರೆ ನಾನಾದರೂ ಏನು ಮಾಡುವುದು? ಮಗುವಿನ ಬಗ್ಗೆ ಅವಳಿಗೇ ಯೋಚನೆ ಇಲ್ಲದಿದ್ದರೆ ನಾವು ಯೋಚಿಸಿ ಪ್ರಯೋಜನವೇನು?’
ಅದೂ ನಿಜ. ಅವಳು ಮಗುವನ್ನು ಸಾಕಿದ್ದರೆ ತಾನೇ ಮಾಯೆ ಸುತ್ತಿಕೊಳ್ಳುವುದು. ಬರೇ ಹೆತ್ತರೆ ಯಾರೂ ತಾಯಿಯಾಗೋದಿಲ್ಲ. ಮಗುವಿನ ಬೆಳವಣಿಗೆಯಲ್ಲಿ ಪಾಲುದಾರರಾದಾಗ ತಾಯಿತನ ಬೆಳೆಯುತ್ತದೆ. ಮಗು ಅತ್ತಾಗ ಕಣ್ಣೊರಸಲು ಓಡಿಬರದ, ಮಗುವಿನ ಸೋಲು ಗೆಲುವಿನ ಜೊತೆಗೆ ಸ್ಪಂಧಿಸದ, ಮಗುವಿನ ಆಟ ಪಾಠಗಳಲ್ಲಿ ಪಾಲ್ಗೊಳ್ಳದ ಹೆತ್ತವಳು ತಾಯಿಯಾಗೋದಿಲ್ಲ. ತಾಯಿತನದ ಆನಂದ ಇರುವುದೇ ಇವುಗಳಲ್ಲಿ. ಮೂರು ವರ್ಷದ ಮಗುವನ್ನು ಬಿಟ್ಟು ಹೋದವಳಿಗೆ ಆ ಸಂತಸದ ಅನುಭವವೇ ಸಿಕ್ಕಿಲ್ಲ. ಅವಳಾಗಿಯೇ ಆ ಸಂತಸವನ್ನು ಕಳಕೊಂಡು ಬಿಟ್ಟಿದ್ದಳು. ಕಟುವಾಗಿ ಹೇಳುವುದಾದರೆ ಬೇಡವೆಂದು ಬಿಟ್ಟಿದ್ದಳು. ಈಗ ಬಿಡುವುದು ಅವಳಿಗೆ ಕಷ್ಟವೆನಿಸಿರಲಿಕ್ಕಿಲ್ಲ. ಅಥವಾ ಅವಳಿಗೆ ಮಗುವಿನ ಮೇಲೆ ಪ್ರೀತಿ ಇದ್ದರೂ ಮಗುವನ್ನು ಸಾಕುವ ಜವಾಬ್ದಾರಿಗಳು ಬೇಡವಿದ್ದಿರಬೇಕು.
ವಿವೇಕ್ ಮನೆಯಲ್ಲಿ ಸೀಮಾಳ ಬಗ್ಗೆ ಯಾವುದೇ ಚರ್ಚೆಗೆ ಅವಕಾಶವಿರಲಿಲ್ಲ. ಎಲ್ಲರೂ ಮೌನದ ಮೊರೆ ಹೋಗಿದ್ದರು.
ಆರು ತಿಂಗಳ ನಂತರ ವಿಚ್ಚೇದನದ ಕೆಲಸವೂ ಮುಗಿದಿತ್ತು. ಸೀಮಾ ಎಲ್ಲ ಮಾಯೆಯನ್ನೂ ಕಳಚಿಕೊಂಡು ಬಿಟ್ಟಿದ್ದಳು. ಎಲ್ಲರೂ ಕಳಚಿಕೊಳ್ಳಲೇ ಬೇಕಿತ್ತು. ಆದರೆ ಪರಿಯನ್ನು ತಾಯಿ ಎನ್ನುವ ಮಾಯೆ ಮುಂದೆ ಕಾಡದಿರುವುದೇ?
ಮಗುವನ್ನು ಅವಳು ಬಂದು ನೋಡಬಹುದು. ಗಂಡನ ಒಪ್ಪಿಗೆ ಇದ್ದರೆ ಕೆಲವೊಮ್ಮೆ ಕರೆದುಕೊಂಡೂ ಹೋಗಬಹುದು. ಆದರೆ ಪರಿಗೆ ಆ ಅಜ್ಜಿ ಮನೆ ಹಿಡಿಸುತ್ತಲೇ ಇರಲಿಲ್ಲ. ಹೋದರೂ ಎರಡೇ ದಿನದಲ್ಲಿ ಅಪ್ಪನ ಹತ್ತಿರ ಹೋಗುವ ಪಟ್ಟು ಹಿಡಿಯುತ್ತಿದ್ದಳು. ಅಳುವ ಮಗುವನ್ನು ಸುಧಾರಿಸಿ ಸೀಮಾಳಿಗೇನು ಗೊತ್ತು. ಎರಡೇ ದಿನದಲ್ಲಿ ಮಗುವನ್ನು ಹಿಂದೆ ಬಿಟ್ಟು ಹೋಗುತ್ತಿದ್ದಳು.
 
* * * *  * * * * * * * * * * * *
 
ಮಗನ ಜೀವನದಲ್ಲಿ ಪ್ರೀತಿ ಸೋತಿತ್ತು.
ಅವನ ಮುಖ ನೋಡುವಾಗಲೆಲ್ಲ ಸುಕನ್ಯಾ ಯೋಚಿಸುತ್ತಿದ್ದರು. ತಾನು ಹಠ ಹಿಡಿದಾದರೂ ಈ ಮದುವೆಯನ್ನು ನಿಲ್ಲಿಸಬೇಕಿತ್ತು. ಹಾಗೆ ಮಾಡಿದ್ದರೆ ಈ ಎಲ್ಲಾ ಸಮಸ್ಯೆಗಳು ಇರುತ್ತಿರಲಿಲ್ಲ. ಆದರೆ ಆಗ ನನ್ನ ಮಾತನ್ನು ಕೇಳುವ ಸಹನೆ ಮಗನಿಗಿತ್ತೇ? ಇರಲಿಲ್ಲ. ಪ್ರೀತಿ ಕುರುಡು ಎನ್ನುವುದು ಸುಳ್ಳಲ್ಲ.
ವಿವಾಹ ಒಂದು ಅನುಬಂದ. ಜನುಮಜನುಮದ ಸಂಬಂಧ ಎಂದೂ ಹೇಳುತ್ತಾರೆ. ಮದುವೆಗಳು ಮುರಿಯದಿದ್ದ ಕಾಲದಲ್ಲಿ ಈ ಹೇಳಿಕೆ ನಿಜವಾಗಿರಬಹುದು. ಆದರೆ ಈಗ ಇದು ಒಂದು ಮಿತ್ ಎಂದು ಅನಿಸುವಷ್ಟರ ಮಟ್ಟಿಗೆ ಅರ್ಥ ಕಳಕೊಳ್ಳುತ್ತಿದೆ. ವಿವಾಹ ಒಂದು ಹೊಂದಾಣಿಕೆ. ಸರಿಯಾಗಿದ್ದರೆ ಉಳಿದುಕೊಳ್ಳುತ್ತದೆ. ಸ್ವಲ್ಪ ಬಿರುಕು ಬಿಟ್ಟರೆ ಕುಸಿದು ಬೀಳುತ್ತದೆ.
ಹಿಂದೆಯೂ ಅಸಮ/ವಿಷಮ ದಾಂಪತ್ಯಗಳು ಇದ್ದುವು. ಆದರೆ ಅವು ಹೊರ ಪ್ರಪಂಚಕ್ಕೆ ಗೊತ್ತಾಗುತ್ತಿರಲಿಲ್ಲ. ಮನೆಯ ನಾಲ್ಕು ಗೋಡೆಗಳ ಒಳಗೆ ಜಗಳ, ಹೊಡೆತ ಎಲ್ಲವೂ ಮುಚ್ಚಿಹೋಗುತ್ತಿದ್ದುವು. ಆರ್ಥಿಕವಾಗಿ ಮಹಿಳೆ ಪರಾವಲಂಬಿಯಾಗಿದ್ದ ಕಾರಣ ಹೊಂದಿಕೊಂಡು ಬಾಳ್ವೆ ನಡೆಸುವ ಅಗತ್ಯವಿತ್ತು. ಇವತ್ತು ಆ ಅಗತ್ಯ ಇಲ್ಲ. ಸಮಾನ ಸ್ವಾತಂತ್ರ್ಯ, ಸಮಾನ ವಿದ್ಯಾಭ್ಯಾಸ, ಸಮಾನ ವೇತನ ಹೆಣ್ಣನ್ನು ಗಂಡಿನ ಮೇಲೆ ಅವಲಂಬಿಸುವುದರಿಂದ ತಪ್ಪಿಸಿದೆ. ಪರಸ್ಪರ ಗೌರವ ಇದ್ದರೆ ಸರಿ ಇಲ್ಲವಾದರೆ ದೂರವಾಗುವುದೇ ಮೇಲು ಎನ್ನುವ ಭಾವನೆ ಎಲ್ಲರನ್ನೂ ಆವರಿಸಿದೆ. ಹೊಂದಾಣಿಕೆಯ ಪ್ರಯತ್ನವೂ ಇಲ್ಲ. ಪ್ರಶ್ನೆಯೂ ಇಲ್ಲ. ನಾನೇನು ಕಡಿಮೆ ಎನ್ನುವ ಅಹಂ `ವಿವಾಹ’ ಎನ್ನುವ ಒಂದು ಮಹತ್ವದ ವಿಧಿಯ ಸೋಲಿಗೆ ಕಾರಣವಾಗಿದೆ. ಅದಕ್ಕೆ ತಕ್ಕ ಹಾಗೇ ಇವತ್ತಿನ ಕಾನೂನುಗಳೂ ಸಹಕಾರಿಯಾಗುತ್ತಿವೆ.
ಯಾರ ಜೀವನವೂ ಹೂವಿನ ಹಾಸಿಗೆಯೇ ಆಗಿರುವುದಿಲ್ಲ. ಹೂವಿನ ಜೊತೆಗೆ ಮುಳ್ಳುಗಳೂ ಇರುತ್ತವೆ. ಆ ಮುಳ್ಳುಗಳನ್ನು ಬುದ್ದಿವಂತಿಕೆಯಿಂದ ಸರಿಸಿ ಹೂವಿನ ಮೇಲೆ ನಡೆಯುವ ಪ್ರಯತ್ನ ವಿವಾಹಗಳನ್ನು ಉಳಿಸುತ್ತದೆ. ಆ ಪ್ರಯತ್ನ ಇಲ್ಲದೆ ಇತ್ತೀಚೆಗೆ ಒಂಟಿ ಹೆತ್ತವರ ಸಂಖ್ಯೆ ಜಾಸ್ತಿಯಾಗುತ್ತಿದೆ.  ಮಕ್ಕಳಿಗೆ ತಾಯಿ ತಂದೆ ಇಬ್ಬರ ಪ್ರೀತಿಯೂ ಬೇಕು ಎನ್ನುವುದನ್ನು ತಿಳಿದುಕೊಂಡರೆ ಮಾತ್ರ ವಿವಾಹವೆನ್ನುವ ವಿಧಿಯನ್ನು ಉಳಿಸಬಹುದು.
ಇಲ್ಲವಾದರೆ ಹೀಗೇ ಸೀಮಾ, ವಿವೇಕ್‍ರಂತವರನ್ನೇ ಸುತ್ತಲೂ ಕಾಣುವ ಕಷ್ಟ ಸಮಾಜದ ಮುಂದಿರುತ್ತದೆ.

