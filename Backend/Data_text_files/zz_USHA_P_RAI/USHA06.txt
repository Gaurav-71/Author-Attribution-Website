ಮಯಣದ ಗೊಂಬೆ
ಮಯಣದ ಗೊಂಬೆ
`ಅಜ್ಜೀ, ನೀವಿಲ್ಲದಿದ್ದರೆ ನನಗೆ ತುಂಬಾ ಬೇಜಾರು. ನಿಮ್ಮ ಜೊತೆ ನನ್ನನ್ನೂ ಕರೆದುಕೊಂಡು ಹೋಗಿ’ ಎಂದು ಹತ್ತು ವರುಷದ ಮೊಮ್ಮಗಳು ಶ್ವೇತಾ ಅಳುಮುಖ ಮಾಡಿಕೊಂಡು ಮೃದುಲಾರ ಹಿಂದೆ ಹಿಂದೆ ತಿರುಗುವಾಗ ಅಮೇರಿಕಾಕ್ಕೆ ಹೋಗುವುದನ್ನೇ ಕ್ಯಾನ್ಸಲ್ ಮಾಡೋಣವೆಂದು ಮೃದುಲಾಗೆ ಅನಿಸುತ್ತಿತ್ತು. ಅಜ್ಜಿ ಅಜ್ಜನವರಿಗೆ ಮಕ್ಕಳಿಗಿಂತಲೂ ಮೊಮ್ಮಕ್ಕಳ ಮೇಲೆ ಪ್ರೀತಿ ಜಾಸ್ತಿ.
ಅಮೇರಿಕಾದಲ್ಲಿದ್ದ ಮಗ ಒಮ್ಮೆ ಇಲ್ಲಿಗೆ ಬಂದು ಹೋಗಿ ಎಂದು ಬಹಳ ದಿನಗಳಿಂದ ಒತ್ತಾಯ ಮಾಡುತ್ತಿದ್ದುದರಿಂದ ಮೃದುಲಾ ಮತ್ತು ಸತ್ಯನಾರಾಯಣ ಮೂರು ತಿಂಗಳ ಮಟ್ಟಿಗೆ ಅಮೇರಿಕಾಕ್ಕೆ ಹೋಗಿ ಬರಲು ನಿಶ್ಚಯಿಸಿದ್ದರು. ಪಾಸ್ ಪೆÇೀರ್ಟ್ ಮೊದಲೇ ಇತ್ತು. ವೀಸಾ ಕೂಡಾ ಹತ್ತು ವರುಷಕ್ಕೆ ಸಿಕ್ಕಿತ್ತು. ಮಗ ಟಿಕೇಟು ಕಳುಹಿಸಿದ್ದ.
ಸತ್ಯನಾರಾಯಣ ಅವರಿಗೆ ಅಮೇರಿಕಾಕ್ಕೆ ಹೋಗುವುದರಲ್ಲಿ ಅಷ್ಟೊಂದು ಆಸಕ್ತಿ ಇರಲಿಲ್ಲ. ಆದರೆ  ಮೃದುಲಾಗೆ ಒಮ್ಮೆ ನೋಡಿ ಬರಬೇಕೆನ್ನುವ ಆಸೆ ಇತ್ತು. ಹೋದರೆ ಕೈಕಾಲು ಸ್ವಲ್ಪ ಗಟ್ಟಿಯಾಗಿರುವಾಗಲೇ ಹೋಗಬೇಕೆಂದು ಮೃದುಲಾ ಒತ್ತಾಯಿಸಿದಾಗ ಹೆಂಡತಿಯ ಮನನೋಯಿಸಲು ಇಷ್ಟವಿಲ್ಲದೆ ಹೊರಟಿದ್ದರು.
ಮೊಮ್ಮಗಳು ಅಳು ಮುಖ ಮಾಡುವಾಗ ಮೃದುಲಾರ ಹೊಟ್ಟೆ ಚುರುಗುಟ್ಟುತ್ತಿತ್ತು. ಮಗಳು `ನೀವು ಸುಮ್ಮನಿರಿ. ಅವಳನ್ನು ನೀವು ತಲೆಯಲ್ಲಿ ಕೂರಿಸಿದ್ದೀರಿ ಅದಕ್ಕೇ ಹೀಗಾಡುತ್ತಾಳೆ. ಅವಳೂ ಕಲಿಯಬೇಕಲ್ಲ ಅವಳಷ್ಟಕ್ಕೆ ಇರಲು? ಎರಡು ದಿನ ಬೇಜಾರು ಮಾಡಿಕೊಳ್ಳಬಹುದು. ಮತ್ತೆ ಸರಿಯಾಗುತ್ತಾಳೆ’ ಎನ್ನುತ್ತಿದ್ದರೂ ಮೃದುಲಾಗೆ ಮೊಮ್ಮಗಳನ್ನು ಬಿಟ್ಟುಹೋಗುವುದು ಕಷ್ಟವೆನಿಸುತ್ತಿತ್ತು. ಹುಟ್ಟಿದಂದಿನಿಂದ ಇಲ್ಲಿಯವರೆಗೆ ಅವಳನ್ನು ಸಾಕಿದವರು ಅವರೇ. ಮಗಳು ಅಳಿಯ ಕೆಲಸಕ್ಕೆಂದು ಬೆಳಗ್ಗೆ ಹೊರಟು ಹೋದರೆ ಬರುತ್ತಿದ್ದುದು ಸಂಜೆಗೇ. ಕೆಲಸದವಳು ಇದ್ದರೂ ಮೊಮ್ಮಗಳ ಎಲ್ಲ ಬೇಕು ಬೇಡಗಳನ್ನು ನೋಡಿಕೊಳ್ಳುತ್ತಿದ್ದವರು ಅಜ್ಜಿ ಮತ್ತು ಅಜ್ಜನೇ.
ಮಗಳನ್ನು ಸಮಾಧಾನಿಸುತ್ತಾ ಅಳಿಯ ನಿತಿನ್, `ಈಗ ಅಜ್ಜಿ ಮತ್ತು ಅಜ್ಜ ಕ0ಪ್ಯೂಟರ್ ಮಾಮಾ (ಅವಳು ಕಾರ್ತಿಕ್‍ನನ್ನು ಕರೆಯುತ್ತಿದ್ದುದು ಹಾಗೆ) ಮನೆಗೆ ಹೋಗಿ ಬರಲಿ ಆಮೇಲೆ ನಾವೂ ಹೋಗೋಣ.’ ಅಂದಾಗ ಶ್ವೇತಾ `ಅಜ್ಜಿ ಜೊತೆಗೆ ಹೋದರೇ ಗಮ್ಮತ್ತು. ನಾವು ಹೋಗುವಾಗ ಅಜ್ಜೀನೂ ಕರ್ಕೊಂಡು ಹೋಗೋಣ್ವಾ?’ ಅಂದಾಗ ಮೃದುಲಾಳ ಕಣ್ಣಲ್ಲಿ ನೀರು ತುಂಬಿತ್ತು. ಅಜ್ಜಿ ಮೊಮ್ಮಗಳ ಬಾಂಧವ್ಯ ಅಂತಾದ್ದು. ನಿತಿನ್ ಆಯ್ತೆಂದು ಹೇಳಿದ ಮೇಲೇನೇ ಶ್ವೇತಾಳಿಗೆ ಸಮಾಧಾನವಾದದ್ದು.
ಕೊನೆಗೆ `ಅಜ್ಜೀ, ನೀವು ಅಜ್ಜ ಹೋಗಿ ಬೇಗ ಬಂದ್ಬಿಡಿ. ಕಂಪ್ಯೂಟರ್ ಮಾಮಾನಲ್ಲಿ ನಿಂತು ಬಿಡಬೇಡಿ. ಇನ್ನೊಮ್ಮೆ ಎಲ್ಲರೂ ಒಟ್ಟಿಗೇ ಹೋಗೋಣ’ ಎಂದು ಒಪ್ಪಿಗೆ ಕೊಟ್ಟಿದ್ದಳು. ಆದರೂ ಅರ್ಧ ಮನಸ್ಸನ್ನು ಮೊಮ್ಮಗಳ ಹತ್ತಿರ ಬಿಟ್ಟೇ ಮೃದುಲಾ ವಿಮಾನ ಹತ್ತಿದ್ದರು.
ಕಾರ್ತಿಕ್ ಫಿಲಡೆಲ್ಫಿಯಾದಲ್ಲಿ ಕೆಲಸದಲ್ಲಿದ್ದ. ನ್ಯೂವಾರ್ಕ್‍ನಲ್ಲಿ ಇಳಿಯುವ ತನಕ ಅವರಿಗೆ ನ್ಯೂಯೋರ್ಕ್ ಬೇರೆ ನ್ಯೂವಾರ್ಕ್ ಬೇರೆ ಎನ್ನುವ ಅರಿವಿರಲಿಲ್ಲ. ತಾವೀವರೆಗೆ ನೋಡಿರದಷ್ಟು ವಿಸ್ತಾರವಾದ, ಅಚ್ಚುಕಟ್ಟಾದ ವಿಮಾನ ನಿಲ್ದಾಣ ನೋಡಿ ಅಚ್ಚರಿ ಪಡುತ್ತಿರುವಾಗ ಮಗ ಹತ್ತಿರ ಬಂದಿದ್ದ. ಎರಡು ವರುಷದ ನಂತರ ಮಗನನ್ನು ನೋಡಿ ಹೆತ್ತವರಿಗೆ ಬಹಳ ಸಂತೋಷವಾಗಿತ್ತು. ಕಾರ್ತಿಕ್‍ಗೂ ತಂದೆತಾಯಿಯನ್ನು ನೋಡಿ ಅಷ್ಟೇ ಖುಷಿಯಾಗಿತ್ತು. ಮಗ ಮೊದಲಿಗಿಂತಲೂ ಸುಂದರವಾಗಿದ್ದಾನೆ ಎಂದು ತಾಯಿಗೆ ಅನಿಸಿತ್ತು.
ಮೃದುಲಾಗೆ ಮಾತುಮಾತಿಗೂ ಮೊಮ್ಮಗಳ ಸುದ್ದಿಯೇ. ಮನೆ ತಲಪಿದ ಕೂಡಲೇ ಅವರು ಮಾಡಿದ ಮೊದಲ ಕೆಲಸ ಮಗನ ಮೊಬೈಲ್ ತೆಗೆದುಕೊಂಡು ಮೊಮ್ಮಗಳ ಹತ್ತಿರ ಮಾತಾಡಿದ್ದು. ಆಗಲೂ ಶ್ವೇತಾ, ` ಅಜ್ಜೀ ಕಂಪ್ಯೂಟರ್ ಮಾಮಾಗೆ ಹೇಳಿ ಬೇಗ ವಾಪಾಸು ಬಂದು ಬಿಡಿ.’ ಮೊಮ್ಮಗಳ ಮಾತನ್ನು ಕೇಳಿ ಮೃದುಲಾರ ಕಣ್ಣಿಂದ ಫಳಕ್ಕೆಂದು ಕಣ್ಣೀರು ಚಿಮ್ಮಿತ್ತು.
`ಇಲ್ಲಿಗೂ ಭಾರತಕ್ಕೂ ಒಂಭತ್ತು ಘಂಟೆಗಳ ಅಂತರವಿದೆ. ಇಲ್ಲಿಯ ಹಗಲು ಅಲ್ಲಿಯ ರಾತ್ರಿ. ಇಲ್ಲಿಯ ರಾತ್ರಿ ಅಲ್ಲಿಯ ಹಗಲು. ಹಾಗಾಗಿ ಹೊಂದಿಕೊಳ್ಳುವುದು ಎರಡು ದಿನ ಕಷ್ಟವಾಗಬಹುದು.’ ಮಗ ಹೇಳಿದಾಗ ಅವರಿಗೆ ಅಂತಹ ವ್ಯತ್ಯಾಸವೇನೂ ಕಂಡಿರಲಿಲ್ಲ.
ಜೆಟ್‍ಲ್ಯಾಗ್‍ನಿಂದ ಎರಡು ದಿನ ಮಲಗಿಯೇ ಇರಬೇಕಾಗುತ್ತದೆ ಎಂದು ಎಲ್ಲರೂ ಹೇಳಿದ್ದರೂ ಇಬ್ಬರಿಗೂ ಹಾಗೇನೂ ಆಗಲಿಲ್ಲ. ಬಂದ ದಿನವೇ ಮೃದುಲಾ ಅಡುಗೆ ಮನೆಯ ಜವಾಬ್ದಾರಿ ತೆಗೆದುಕೊಂಡಿದ್ದರು. ಸಂಜೆ ಮಾಲ್‍ಗೆ ಹೋಗಿ ಅಲ್ಲಿಯ ಅಚ್ಚುಕಟ್ಟುತನ ನೋಡಿ ಬೆರಗಾಗುತ್ತಲೇ ಬೇಕಾದ ಸಾಮಾನೆಲ್ಲ ಖರೀದಿಸಿ ತಂದಿದ್ದರು. ಮನೆಯಲ್ಲಿ ಇದ್ದಷ್ಟು ದಿನ ಮಗನಿಗೆ ಬೇಕಾದ ಅಡುಗೆ ಮಾಡಿ ತಿನ್ನಿಸಬೇಕೆನ್ನುವುದು ಅವರ ಮೊದಲ ಉದ್ಧೇಶವಾಗಿತ್ತು.
ಫಿಲಿಡೆಲ್ಫಿಯಾ ಅಮೇರಿಕಾದ ಮೊದಲ ರಾಜಧಾನಿ. ಅಮೇರಿಕಾದ ಸ್ವಾತಂತ್ರ್ಯದ ಒಪ್ಪಂದಕ್ಕೆ ಸಹಿಹಾಕಿದ್ದು ಫಿಲಿಡೆಲ್ಫಿಯಾದಲ್ಲೇ. ಇದಕ್ಕೆ ಸಾಕ್ಷಿಯಾಗುವ ಹಲವಾರು ಚಾರಿತ್ರಿಕ ದಾಖಲೆಗಳು/ಕಟ್ಟಡಗಳು ಫಿಲಿಡೆಲ್ಫಿಯಾದಲ್ಲಿ ಇವೆ. ಅನಂತರ ರಾಜಧಾನಿ ವಾಶಿಂಗ್‍ಟನ್ ಡಿ. ಸಿ. ಗೆ ಸ್ಥಳಾಂತರವಾಗಿತ್ತು.  ಹಲವಾರು ಚಳುವಳಿಗಳಿಗೆ ಸ್ಮಾರಕವಾದ `ಬೆಲ್ ಆಫ್ ಲಿಬರ್ಟಿ’ ಇರುವುದು ಫಿಲಿಡೆಲ್ಫಿಯಾದಲ್ಲಿ. ಜಗದ್ವಿಖ್ಯಾತ ಮ್ಯೂಸಿಯಂ ಆಫ್ ಆರ್ಟ್, ಸಾಯನ್ಸ್ ಮ್ಯೂಸಿಯಮ್, ಯುನಿವರ್ಸಿಟಿ ಆಫ್ ಪೆನ್ಸಿಲ್‍ವೇನಿಯಾ, ಡ್ರೆಕ್ಸೆಲ್ ಯುನಿವರ್ಸಿಟಿ ಹೀಗೆ ಎರಡು ಉತ್ತಮ ಯುನಿವರ್ಸಿಟಿಗಳು, ವಿಶ್ವ ವಿಖ್ಯಾತ ಫ್ರೀ ಲೈಬ್ರೆರಿ ಎಲ್ಲ ಇರುವುದು ಇಲ್ಲಿಯೇ. ಅದಲ್ಲದೆ ಚಾರಿತ್ರಿಕವಾಗಿ ಮುಖ್ಯವೆನಿಸುವ ಕೆಲವು ಸ್ಮಾರಕಗಳು ಅಲ್ಲಿವೆ. ಅದನ್ನೆಲ್ಲ ನೋಡಿ ಅಲ್ಲಿ0ದಲೇ ಬೋಸ್ಟನ್, ನ್ಯೂಯಾರ್ಕ್, ನಯಾಗರಾ ಜಲಪಾತ ಎಲ್ಲ ನೋಡಲು ಹೋಗಿದ್ದರು ಮಗನ ಜೊತೆಗೆ. ನಯಾಗರಾ ಜಲಪಾತದ ಚೆಲುವನ್ನು ಮೇಲಿನಿ0ದ `ಕೇವ್ ಆಫ್ ದಿ ವಿಂಡ್ಸ್’ಗೆ ಹೋಗುವ ಮೂಲಕ, ಕೆಳಗಿನಿಂದ `ಮೈಂಡ್ ಆಫ್ ದಿ ಮಿಸ್ಟ್’ ಬೋಟ್ ಮೂಲಕ ಹೋಗಿ ನೋಡಿ, ನಯಾಗರದ ನೀರಲ್ಲಿ ಮೈಯೆಲ್ಲ ತೊಯಿಸಿಕೊಂಡು ಆನಂದತುದಿಲರಾಗಿ ಆಮೇರಿಕಾಕ್ಕೆ ಬಂದುದು ಸಾರ್ಥಕವಾಯಿತೆಂದು ತಂದೆ ತಾಯಿ ಇಬ್ಬರೂ ಸಂತಸಪಟ್ಟದ್ದು ನೋಡಿ ಮಗನಿಗೂ ಖುಷಿಯಾಗಿತ್ತು. ಫೀನಿಕ್ಸ್‍ಗೆ ತಂಗಿಮಗಳ ಮನೆಗೆ ಹೋದಾಗ ಗ್ರಾಂಡ್ ಕ್ಯಾನಿಯನ್ ನೋಡಿ ನಯಾಗರ ಜಲಪಾತವನ್ನು ನೋಡಿದಷ್ಟೇ ಆನಂದ ಪಟ್ಟಿದ್ದರು. ಮೃದುಲಾರ ಒತ್ತಾಯಕ್ಕೆ ಸತ್ಯನಾರಾಯಣ ಅವರು ಅಮೇರಿಕಾಕ್ಕೆ ಹೊರಟಿದ್ದರೂ ಅಲ್ಲಿ ಮೃದುಲಾಗಿಂತ ಹೆಚ್ಚು ಗಮ್ಮತ್ತು ಮಾಡಿದ್ದು ಸತ್ಯನಾರಾಯಣ ಅವರೇ.
ನ್ಯೂಯಾರ್ಕಿನ ಸ್ಟಾಟನ್ ಐಲ್ಯಾಂಡಿನಲ್ಲಿ ಮೃದುಲಾರ ಸೋದರ ಮಾವನ ಮನೆಯಿತ್ತು.  ನ್ಯೂಯಾರ್ಕಿನ ವೈಭವದ ದರ್ಶನ ಮಾಡುವ ಆಸಕ್ತಿಯಲ್ಲಿ ಒಂದು ವಾರ ಅಲ್ಲಿ ನಿಂತಿದ್ದರು. ಕೆಲವು ವರುಷಗಳ ಹಿಂದೆ ಸ್ಟಾಟನ್ ಐಲ್ಯಾಂಡ್ ಭೂಗತ ಜಗತ್ತಿನ ದೊರೆಗಳ ಕೇಂದ್ರವಾಗಿತ್ತಂತೆ. ಈಗ ಎಲ್ಲ ದೊಡ್ಡ ದೊಡ್ಡ ಡಾಕ್ಟರ್‍ಗಳು, ಇಂಜಿನಿಯರುಗಳು, ವ್ಯಾಪಾರಸ್ಥರು ಅಲ್ಲಿ ಮನೆ ಕಟ್ಟಿಕೊಂಡಿದ್ದಾರೆ. ಮೃದುಲಾರ ಸೋದರ ಮಾವ ಅಲ್ಲಿ ಒಬ್ಬ ಹೆಸರಾಂತ ಡಾಕ್ಟರ್. ಸುಮಾರು ಮೂವತ್ತು ವರುಷಗಳ ಹಿಂದೆಯೇ ಅಲ್ಲಿಗೆ ಬಂದು ನೆಲೆಸಿದ್ದರಿಂದ `ವೆಲ್ ಸೆಟಲ್ಡ್’ ಆಗಿದ್ದರು. ಬೇಕಾದಷ್ಟು ಶ್ರೀಮಂತಿಕೆಯೂ ಇತ್ತು. ಇಬ್ಬರು ಮಕ್ಕಳು ಅಲ್ಲಿನವರಾಗಿಯೇ ಬೆಳೆದಿದ್ದರೂ ಸೊಸೆಯಂದಿರು ಭಾರತದಿಂದ ಬಂದವರೇ ಆಗಿದ್ದರು. ಅಲ್ಲಿಯ ಜೀವನಕ್ಕೆ ಒಗ್ಗಿ ಹೋಗಿದ್ದರೂ ಭಾರತೀಯತೆಯನ್ನು ಉಳಿಸಿಕೊಂಡ ಸುಂದರ ಸಂಸಾರ ಅವರದ್ದು.
ಅಲ್ಲಿದ್ದಷ್ಟು ದಿನವೂ ಮೃದುಲಾ ಮತ್ತು ಸತ್ಯನಾರಾಯಣ ಸ್ಟಾಟನ್ ಐಲ್ಯಾಂಡಿನಿಂದ ನ್ಯೂಯಾರ್ಕ್‍ನ ಬೇರೆಬೇರೆ ಪ್ರದೇಶಗಳನ್ನು ನೋಡಲು ಹೋಗುತ್ತಿದ್ದರು. ಕೆಲವೊಮ್ಮೆ ಮಾವನ ಹೆಂಡತಿ ಜೊತೆಗೆ ಬರುತ್ತಿದ್ದರು. ಕೆಲವೊಮ್ಮೆ ಇವರಿಬ್ಬರೇ ಹೋಗುತ್ತಿದ್ದರು. ಎರಡು ದಿನ ನ್ಯೂಯಾರ್ಕ್ ಸೈಟ್‍ಸೀಯಿಂಗ್ ಬಸ್‍ಟೂರಿನಲ್ಲಿ ಹೋಗಿದ್ದರಿಂದ ತೊಂದರೆಯಾಗಿರಲಿಲ್ಲವಾದರೂ ಕೆಲವು ಜಾಗಗಳನ್ನು ನೋಡಲಾಗಿರಲಿಲ್ಲ.
ಮ್ಯಾನ್‍ಹಟನ್ ನ್ಯೂಯಾರ್ಕ್‍ನ ಕೇಂದ್ರಭಾಗ. ಮುಗಿಲೆತ್ತರದ ಕಟ್ಟಡಗಳು. ಮನಸೆಳೆಯುವ ಅಂಗಡಿಗಳು, ಹಲವಾರು ಥಿಯೇಟರ್‍ಗಳು, ರಂಗ ಮಂದಿರಗಳು, ಬ್ಯಾಂಕುಗಳು, ಸಂಗೀತ ಕಚೇರಿಗಳು, ನಾಟಕಗಳು ನಡೆಯುವ ಸಭಾಮಂದಿರಗಳು, ದೊಡ್ಡ ಹೊಟೇಲುಗಳು, ಬ್ಯಾಂಕುಗಳು, ಬಿಸಿನೆಸ್ಸ್ ಸೆಂಟರ್‍ಗಳು, ಅಲ್ಲಲ್ಲಿ ರಸ್ತೆ ಬದಿಯ ಅಂಗಡಿಗಳು, ಮನುಷ್ಯರಿಂದ ತುಂಬಿರುವ ರಸ್ತೆಗಳು ಅಲ್ಲಿಯ ವಿಶೇಷತೆ. ಅಮೇರಿಕಾದಲ್ಲಿ ಬರೇ ಕಾರುಗಳೇ ತುಂಬಿರುವ ರಸ್ತೆಗಳನ್ನು ನೋಡಿ ಅವರಿಗೆ ಬೋರಾಗಿತ್ತು. ಹಾಗಾಗಿ ಒಂದು ದಿನ ವಾಕರ್ಸ್ ಸಿಟಿ ಎಂದೆನಿಸಿರುವ ಮ್ಯಾನ್‍ಹಟನ್‍ನ ರಸ್ತೆಯಲ್ಲಿ ಸುತ್ತಾಡುವ ಇಚ್ಚೆಯಿಂದ ಹೊರಟಿದ್ದರೂ ಎಲ್ಲವೂ ಅಪರಿಚಿತ ಅವರಿಗೆ. ಮ್ಯಾನ್‍ಹಟನ್‍ನಲ್ಲಿ ಇತ್ತೀಚೆಗೆ ಪ್ರಾರಂಭವಾದ ಮ್ಯಾಡಮ್ ತುಸ್ಸಾಡಸ್ ವ್ಯಾಕ್ಸ್ ಮ್ಯೂಸಿಯ್‍ಂ ನೋಡಬೇಕೆನ್ನುವ ಆಸಕ್ತಿಯೂ ಅವರಿಗಿತ್ತು.
ಮಾವನ ಹೆಂಡತಿ ಕೀರ್ತಿ ಅವರನ್ನು ಕಾರಿನಲ್ಲಿ ರೈಲು ನಿಲ್ದಾಣಕ್ಕೆ ಬಿಟ್ಟಿದ್ದರು. ಅಲ್ಲಿಂದ ರೈಲಲ್ಲಿ ಪ್ರಯಾಣಿಸಿ ಹಡ್‍ಸನ್ ನದಿಯ ಸ್ಟಾಟನ್ ಕಡೆಯ ದಡದಲ್ಲಿ ಇಳಿದು ಫೆರ್ರಿ ಹತ್ತಿ ಅದರಲ್ಲಿ ಪ್ರಯಾಣಿಸಿ ನದಿಯ ಆಚೆ ಮ್ಯಾನ್‍ಹಟನ್ ದಡದಲ್ಲಿ ಇಳಿದು ಮ್ಯಾನ್‍ಹಟನ್‍ನ ಸಬ್‍ವೇಯಲ್ಲಿ ಡೌನ್‍ಟೌನ್ ಕಡೆಹೋಗುವ ರೈಲು ಹತ್ತಬೇಕಿತ್ತು. ಟೈಮ್ ಸ್ಕ್ವೇರಿನ ಬ್ರಾಡ್‍ವೇ ರಸ್ತೆಯ ಏಳನೇ ಅವೆನ್ಯೂವಿನ ಪಶ್ಚಿಮದ ನಲ್ವತ್ತೆರಡನೇ ರಸ್ತೆಯಲ್ಲಿ ಇರುವ ವ್ಯಾಕ್ಸ್ ಮ್ಯೂಸಿಯಮ್‍ಗೆ ಹೋಗಬೇಕಾದರೆ ಎರಡು ಕಡೆ ರೈಲು ಬದಲಾಯಿಸಬೇಕಿತ್ತು. ಹೇಗೆ ಹೋಗುವುದೆನ್ನುವ ವಿವರವನ್ನು ಕೀರ್ತಿ ಮ್ಯಾಪ್ ಸಮೇತ ತಿಳಿಸಿ ಹೇಳಿದ್ದರು. ಎಲ್ಲಾದರೂ ತಪ್ಪಿದರೆ ಅಲ್ಲೇ ನಿಂತು ಫೆÇೀನ್ ಮಾಡಿ ಅಲ್ಲಿಗೇ ಬಂದು ಕರೆದು ಕೊಂಡು ಹೋಗುತ್ತೇವೆ ಎಂದೂ ಹೇಳಿದ್ದರಿಂದ ಅವರಾಗಿಯೇ ಹೋಗುವ ಹುಚ್ಚು ದೈರ್ಯ ಇಬ್ಬರಿಗೂ ಬಂದಿತ್ತು. ಕಾರಿನಲ್ಲಿ ಹೋಗುವುದಾದರೆ ಬ್ರೂಕ್ಲಿನ್ ಬ್ರಿಡ್ಜ್ ಮೇಲಿನಿಂದ ಮ್ಯಾನ್‍ಹಟನ್‍ಗೆ ಹೋಗಬಹುದು. ಇಲ್ಲವಾದರೆ ಹರ್ಡ್‍ಸನ್ ನದಿಯ ಅಪ್ಪರ್ ಬೇಯಲ್ಲಿ ಹೋಗುವ ಫೆರ್ರಿಯಲ್ಲೇ ಹೋಗಬೇಕು. ಅವರಿಗೆ ಎಲ್ಲ ಅನುಭವಗಳೂ ಹೊಸದೇ.
ಅಮೇರಿಕಾದಲ್ಲಿ ಸುತ್ತಾಡುವಾಗ ಕೈಯಲ್ಲಿ ಆಲ್ಲಿಯ ಒಂದು ಮ್ಯಾಪ್ ಅಗತ್ಯ. ಅದನ್ನು ನೋಡಿಕೊಂಡೇ ಪ್ರಯಾಣ. ರೈಲು ದಾರಿಯ ಹಾಗೂ ಸ್ಟೇಶನ್‍ಗಳ ಮ್ಯಾಪ್ ಇದ್ದರೆ ಒಂದು ಕಡೆಯಿಂದ ಇನ್ನೊಂದು ಕಡೆಗೆ ಹೋಗಲು ಕಷ್ಟವಿಲ್ಲ. ಅದನ್ನು ನೋಡಿ ಪ್ರಯಾಣಿಸಲು ಕಲಿತರೆ ಅಲ್ಲಿ ತಿರುಗಾಡುವುದು ಬಹಳ ಸುಲಭ. ಕಾರಿನಲ್ಲಿ ಯಾರದಾದರೂ ಮನೆಗೆ ಹೋಗಬೇಕೆಂದರೂ ರಸ್ತೆ ಹುಡುಕುವ ಕಷ್ಟವಿಲ್ಲ. ಕಂಪ್ಯೂಟರ್‍ನಲ್ಲಿ ಮ್ಯಾಪ್‍ಕ್ವೆಸ್ಟ್ ಸರ್ವಿಸ್‍ನ ವೆಬ್ ಸೈಟ್‍ಗೆ ಹೋಗಿ ಎರಡು ವಿಳಾಸಗಳನ್ನು ಕೊಟ್ಟರೆ ಅಲ್ಲಿಗೆ ಇರುವ ದೂರ ಹಾಗೂ ಹೋಗುವ ದಾರಿಯ ಸ್ಪಷ್ಟವಾದ ಮಾಹಿತಿ ಸಿಗುತ್ತದೆ. ಅದರ ಪ್ರಕಾರ ಹೋದರೆ ಎಲ್ಲೂ ತಪ್ಪುವ ಹೆದರಿಕೆಯಿಲ್ಲ. ನಿಜಕ್ಕೂ ಇದೊಂದು ಬಹಳ ಒಳ್ಳೆಯ ಸೇವೆ.
ಒಂದು ಸಲ ಎಂಟು ಡಾಲರ್ ಕೊಟ್ಟು ಟ್ರೈನ್ ಪಾಸ್ ತೆಗೆದುಕೊಂಡರೆ ಸಾಕು ಆದಿನ ಎಷ್ಟು ದೂರದವರೆಗಾದರೂ ಹೋಗಿ ಬರಬಹುದು. ರೈಲ್ವೇ ಸ್ಟೇಶನ್ ಒಳಗೆ ಹೋಗಬೇಕಾದರೆ ಕ್ರೆಡಿಟ್ ಕಾರ್ಡ್‍ವೈಪ್ ಮಾಡಿದ ಹಾಗೆ ಅಲ್ಲಿರುವ ರೈಲಿಂಗ್‍ನಲ್ಲಿರುವ ಜಾಗದಲ್ಲಿ ವೈಪ್ ಮಾಡಿದರೆ ಆಯಿತು. ರೈಲ್ವೇ ಸ್ಟೇಶನ್‍ನ ಒಳಗೆ ಹೋಗುವ ಬಾಗಿಲು ತನ್ನಷ್ಟಕ್ಕೆ ತೆರೆದುಕೊಳ್ಳುತ್ತೆ. ವೈಪ್ ಮಾಡುವುದರಲ್ಲೂ ಒಂದು ವಿಶಿಷ್ಟ ರೀತಿಯಿದೆ. ಸ್ವಲ್ಪ ನಿಧಾನವಾದರೆ ಹೆಚ್ಚು ಕಡಿಮೆಯಾದರೆ ಕಾರ್ಡಿನಲ್ಲಿ ಹಣವಿಲ್ಲದಿದ್ದರೆ ಬಾಗಿಲು ಬಿಲ್‍ಕುಲ್ ತೆರೆಯೋದಿಲ್ಲ. ಒಂದೆರಡು ಸಲ ಮಾಡುವಾವಾಗ ವೈಪ್ ಮಾಡುವ ರೀತಿ ತಿಳಿಯುತ್ತದೆ.
ರೈಲಿನಿಂದ ಇಳಿದು ಫೆರ್ರಿ ಹತ್ತಿ ಕುಳಿತಾಗ ಮೃದುಲಾ ಸತ್ಯನಾರಾಯಣ ಇಬ್ಬರಿಗೂ ಏನೋ ಸಾಧಿಸಿದ ಹಾಗಿನ ಹೆಮ್ಮೆ. ಫೆರ್ರಿಯ ಅಹ್ಲಾದಕರ ಪ್ರಯಾಣವನ್ನು ಅನುಭವಿಸಿ ನೀರಿನ ಮಧ್ಯದಲ್ಲಿ ಕೈಯೆತ್ತಿ ನಿಂತಿರುವ ಸ್ಟ್ಯಾಚು ಆ¥sóï ಲಿಬರ್ಟಿಯ ಮೂರ್ತಿಯನ್ನು ಫೆರ್ರಿಯಿಂದಲೇ ನೋಡಿ ಅದರ ಫೆÇಟೋಗಳನ್ನು ತೆಗೆದು ದೂರದಲ್ಲಿ ಕಾಣುವ ನ್ಯೂಯಾರ್ಕ್ ನಗರದ ಚೆಲುವನ್ನು ನೋಡುತ್ತಿರುವಾಗ ಫೆರ್ರಿ ಮ್ಯಾನ್‍ಹಟನ್‍ನ ದಡ ತಲಪಿತ್ತು. ಫೆರ್ರಿ ಪ್ರಯಾಣ ಉಚಿತ. ಎಷ್ಟು ಸಲ ಬೇಕಾದರೂ ಆಚೆ ಈಚೆ ಹೋಗಿ ಬರಬಹುದು. ಮೊದಲು ಈ ಪ್ರಯಾಣಕ್ಕೆ ಬೆಲೆ ತೆರೆಬೇಕಿತ್ತಂತೆ. ಸ್ಯಾಟನ್ ಐಲ್ಯಾಂಡಿನವರು ನಾವೂ ನ್ಯೂಯಾರ್ಕ್‍ಗೇ ಸೇರಿರುವಾಗ ನಮ್ಮಿಂದ ಈ ಪ್ರಯಾಣಕ್ಕೆ ಹಣ ತೆಗೆದುಕೊಳ್ಳುವುದು ಸರಿಯಲ್ಲ ಎನ್ನುವ ಚಳುವಳಿ ಮಾಡಿದ ಮೇಲೆ ಪ್ರಯಾಣ ಉಚಿತವಾಗಿತ್ತು ಎಂದು ಹೇಳುತ್ತಾರೆ.
ಎಲ್ಲ ಪ್ರಯಾಣಿಕರೊಡನೆ ಫೆರ್ರಿಯಿಂದ ಇಳಿಯುವಾಗ ಅಮೇರಿಕಾದ ಹೆಂಗಸೊಬ್ಬಳು ಮೃದುಲಾರ ಹತ್ತಿರಬಂದು `ಲವ್ಲಿ ಡ್ರೆಸ್ಸ್’ ಎಂದು ಸೀರೆ ನೋಡಿ ಮೆಚ್ಚುಗೆ ಸೂಚಿಸಿ ನಕ್ಕಾಗ ಮೃದುಲಾಗೂ ಖುಷಿಯಾಗಿತ್ತು. ಅಮೇರಿಕಾದಲ್ಲಿ ತಿರುಗಾಡುವಾಗ ಹಲವಾರು ಕಡೆ ಚಡ್ಡಿ ಬನಿಯನ್ ತೊಟ್ಟ ಹೆಂಗಸರು ಸೀರೆಯ ಚಂದವನ್ನು ಮೆಚ್ಚಿಕೊಂಡಿದ್ದರು. ಮೃದುಲಾನೂ ಥ್ಯಾಂಕ್ಸ್ ಎಂದು ನಕ್ಕು ಅವರ ನಾನಾ ರೀತಿಯ ಪ್ರಶ್ನೆಗಳಿಗೆ (ಇದನ್ನು ಹೇಗೆ ಹೊಲಿದಿದ್ದೀರಿ? ನಡೆಯಲು ತೊಂದರೆಯಾಗುವುದಿಲ್ಲವೇ? ಇದು ಇಡೀ ಒಂದೇ ಪೀಸೇ?) ಉತ್ತರಿಸಿ ಮುಂದಕ್ಕೆ ಹೋಗುತ್ತಿದ್ದರು.
ಈ ಸಲ ಹಾಗಾಗಲಿಲ್ಲ. ಮಾತಾಡುತ್ತ ಮಾತಾಡುತ್ತ ಆ ಹುಡುಗಿ ಮೃದುಲಾರ ಜತೆಗೇ ಹೆಜ್ಜೆ ಹಾಕಿದಾಗ ಅವಳನ್ನು ಇನ್ನೊಬ್ಬಳು ಸೇರಿಕೊಂಡಳು. ಅವರು ಅಮೇರಿಕಾದಲ್ಲಿ ನೆಲೆಸಿರುವ ಮೆಕ್ಸಿಕನ್ಸ್ ಇರಬೇಕು. ನೋಡಲು ಚೆನ್ನಾಗಿದ್ದರು. ಜತೆಗೆ ಮೂರು ಜನ ಮಕ್ಕಳಿದ್ದರು. ಇಬ್ಬರು ಸುಮಾರು ನಾಲ್ಕು ಮತ್ತು ಆರು ವರುಷದ ಮಕ್ಕಳು. ಅಮೇರಿಕನ್ ಮಕ್ಕಳೆಂದು ಕೂಡಲೇ ಹೇಳಬಹುದು. ಇನ್ನೊಬ್ಬಳು ಸ್ವಲ್ಪ ಕಪ್ಪಗಿದ್ದಳು. ಅವಳ ಮುಖ ಲಕ್ಷಣಗಳು ಭಾರತೀಯ ಹುಡುಗಿಯಂತಿದ್ದವು. ಸುಮಾರು ಹನ್ನೆರಡು ಹದಿಮೂರು ವರುಷ ಪ್ರಾಯದ ಲವಲವಿಕೆಯ ಹುಡುಗಿ. ಒಂದು ನೋಟದಲ್ಲಿ ಅವರೆಲ್ಲರನ್ನು ಇಷ್ಟು ಅರ್ಥ ಮಾಡಿಕೊಂಡಿದ್ದರು ಮೃದುಲಾ.
ಮೃದುಲಾ ಮತ್ತು ಸತ್ಯನಾರಾಯಣ ಕೈಯಲ್ಲಿ ಮ್ಯಾಪ್ ಹಿಡಿದು ಡೌನ್‍ಟೌನ್‍ಗೆ ಹೋಗುವ ಟ್ರೈನ್ ಹಿಡಿಯಲು ಎಲ್ಲಿ ಹೋಗಬೇಕೆಂದು ಅವಳೊಡನೆ ಕೇಳಿದಾಗ ಅವಳು `ನಿಮಗೆ ಎಲ್ಲಿಗೆ ಹೋಗಬೇಕು? ನಾವೂ ಡೌನ್‍ಟೌನ್ ಟ್ರೈನ್‍ಗೇ ಹೋಗುತ್ತಿದ್ದೇವೆ.” ಎಂದಾಗ ಮೃದುಲಾ,
“ಹಾಗಾದರೆ ಒಳ್ಳೆಯದೇ ಆಯಿತು. ನಮಗೆ ಮ್ಯಾಡಮ್ ತುಸ್ಸಾಡಸ್ ವ್ಯಾಕ್ಸ್ ಮ್ಯೂಸಿಯಂ ನೋಡಬೇಕು.”
“ಬನ್ನಿ ಜೊತೆಗೇ ಹೋಗೋಣ. ಇಲ್ಲಿ ನೀಲಿ ಬಣ್ಣದ ಗೆರೆಯಿದೆಯಲ್ಲಾ ಇದು ನೀಲಿ ಬಣ್ಣದ ಟ್ರೈನ್ ಹೋಗುವ ರಸ್ತೆ. ನೀವು ಇದರಲ್ಲಿ ಕುಳಿತು ನಾಲ್ಕನೇ ಸ್ಟೇಶನ್‍ನಲ್ಲಿ ಇಳಿದು ಹಳದಿ ಬಣ್ಣದ ಟ್ರೈನ್‍ನಲ್ಲಿ ಮುಂದೆ ಹೋಗಬೇಕು. ನಾಲ್ಕನೇ ಸ್ಟೇಶನ್‍ನಲ್ಲಿ ಇಳಿಯಬೇಕು ಎಂದು ಮೃದುಲಾ ಹಿಡಿದುಕೊಂಡಿದ್ದ  ಮ್ಯಾಪ್‍ನಲ್ಲಿ ಬಣ್ಣದ ಗೆರೆಗಳನ್ನು ತೋರಿಸಿಕೊಟ್ಟಳು. ಮ್ಯಾನ್‍ಹಟನ್‍ನ ಮುಖ್ಯರಸ್ತೆಯಲ್ಲಿ ಮ್ಯೂಸಿಯಂ ಇದೆ. ಯಾರನ್ನು ಕೇಳಿದರೂ ಹೇಳುತ್ತಾರೆ.”
ಮ್ಯಾಪನ್ನು ಸರಿಯಾಗಿ ನೋಡಲು ತಿಳಿದರೆ ನ್ಯೂಯಾರ್ಕ್‍ನಲ್ಲಿ ಪ್ರಯಾಣಿಸುವುದು ಸುಲಭ. ಬಣ್ಣದಿಂದಲೇ ರೈಲುಗಳು ಯಾವ ಕಡೆಗೆ ಹೋಗುತ್ತದೆಯೆಂದು ಗುರುತಿಸಬೇಕು. ಡೌನ್‍ಟೌನ್‍ಗೆ ಹೋಗಲು ಒಂದು ಬಣ್ಣದ ರೈಲು. ಅಪ್‍ಟೌನ್‍ಗೆ ಹೋಗಲು ಇನ್ನೊಂದು ಬಣ್ಣದ ರೈಲು. ಪ್ರಯಾಣಿಕರಿಗೆ ತಾವು ಹೋಗುವ ದಿಕ್ಕುಗಳ ಬಗ್ಗೆ ಕನ್ಫ್ಯೂಶನ್ ಇಲ್ಲ.
ಒಂದೇ ದಿಕ್ಕಿಗೆ ಹೋಗುವುದರಿಂದ ಎಲ್ಲರೂ ಒಟ್ಟಿಗೆ ಟ್ರೈನ್ ಹತ್ತಿ ಕುಳಿತರು. ಎರಡು ಚಿಕ್ಕ ಮಕ್ಕಳು ತಾಯಿಗಂಟಿಕೊಂಡೇ ಕುಳಿತಿದ್ದರೆ ದೊಡ್ಡವಳು ಸ್ವಲ್ಪ ದೂರದಲ್ಲಿ ಕುಳಿತಿದ್ದಳು. ಅವಳ ವಿಶಾಲವಾದ ಕಣ್ಣುಗಳು ಮೋಡಿ ಮಾಡುವಂತಿದ್ದವು. ಸೂಕ್ಷ್ಮವಾಗಿ ಗಮನಿಸಿದಾಗ ಅವಳು ಕೈಗೆ ಬಳೆಗಳನ್ನು ಹಾಕಿಕೊಂಡಿರುವುದು, ಹಣೆಗೆ ಸ್ಟಿಕ್ಕರ್ ಹಚ್ಚಿಕೊಂಡಿರುವುದನ್ನು ನೋಡಿ ಮೃದುಲಾರಿಗೆ ಅಚ್ಚರಿಯೆನಿಸಿತ್ತು. ಮೃದುಲಾ ಅವಳನ್ನೇ ನೋಡುತ್ತಿರುವುದನ್ನು ನೋಡಿ ಮಕ್ಕಳ ತಾಯಿ, “ಅವಳಿಗೆ ಭಾರತೀಯರನ್ನು ಕಂಡರೆ ತುಂಬಾ ಇಷ್ಟ. ಯಾವಾಗಲೂ ಅದೇ ರೀತಿ ಡ್ರೆಸ್ಸ್ ಮಾಡಲು ಇಷ್ಟ ಪಡುತ್ತಾಳೆ. ನಿಮ್ಮನ್ನು ಅವಳೇ ತೋರಿಸಿದ್ದು.”
ಮೃದುಲಾ ಆ ಹುಡುಗಿಯನ್ನು ಸ್ವಲ್ಪ ಆಳವಾಗಿಯೇ ಗಮನಿಸಿದರು. ಭಾರತೀಯ ಹುಡುಗಿಯ ಹಾಗೇ ಇದ್ದಾಳೆ.  ಎಲ್ಲೋ ನೋಡಿದ ಮುಖದ ಹಾಗಿದೆಯಲ್ಲಾ ಎಂದು ಒಂದು ಕ್ಷಣ ಮೃದುಲಾಗೆ ಅನಿಸಿತ್ತು.
ಅಮೇರಿಕನ್ ಮಹಿಳೆ ಮಾತಿಗೆ ಸುರುಮಾಡಿದಾಗ ಮೃದುಲಾ ಆ ಹುಡುಗಿಯಿಂದ ಕಣ್ಣು ಕಿತ್ತು ಅವಳೊಡನೆ ಮಾತಿಗೆ ತೊಡಗಿದ್ದರು. ಇಬ್ಬರೂ ತಮ್ಮತಮ್ಮ ಹೆಸರುಗಳನ್ನು ತಿಳಿಸಿದಾಗ ಉಚ್ಚರಿಸಲು ಅವಳಿಗೆ ಕಷ್ಟವೇ ಆಗಿತ್ತು. ಮೃದುಲಾ ಎನ್ನುವುದು ಅವಳ ನಾಲಗೆಯಲ್ಲಿ ಮೆದುಲಾ ಎಂದಾದರೆ  ಸತ್ಯನಾರಾಯಣ ಎನ್ನುವುದು ಸಟ್‍ನರಯನ್ ಆಯಿತು. ಅವಳ ಹೆಸರು ಮಿರಿಯಮ್, ಅವಳ ಜತೆಗಿದ್ದ ಇನ್ನೊಬ್ಬಳ ಹೆಸರು ಜೆನೆಟ್. ಜೆನೆಟ್ ಮಿರಿಯಮ್‍ಳ ತಮ್ಮನ ಫಿಯಾನ್ಸಿ. ಅವರೆಲ್ಲಾ ಮದುವೆಗೆ ಶಾಪಿಂಗ್ ಮಾಡಲು ಮ್ಯಾನ್‍ಹಟನ್‍ಗೆ ಹೋಗುತ್ತಿದ್ದರು.
ಅವರಿಬ್ಬರ ಮಾತುಗಳನ್ನು ಕೇಳುತ್ತಿದ್ದ ಸತ್ಯನಾರಾಯಣ್ ಮಿರಿಯಮ್‍ನ್ನು ಕುರಿತು “ನಿಮಗೆ ಮದುವೆಯಾಗಿ ಎಷ್ಟು ವರುಷವಾಯಿತು? ನೀವೂ ನಿಮ್ಮ ತಮ್ಮನ ಫಿಯಾನ್ಸಿಯಷ್ಟೇ ಚಿಕ್ಕವರಾಗಿ ಕಾಣಿಸುತ್ತೀರಿ.” ಎಂದಾಗ ಮೃದುಲಾಗೆ ಮುಜುಗರವಾಗಿತ್ತು.
ಅಮೇರಿಕನ್ ಹೆಂಗಸರು ಯಾವಾಗಲೂ ಸ್ವಲ್ಪ ಸೀರಿಯಸ್ ಆಗಿಯೇ ಇರುತ್ತಿದ್ದರು. ಮಿರಿಯಮ್‍ಗೆ ಈ ಪ್ರಶ್ನೆ ಇಷ್ಟವಾಗದಿದ್ದರೆ ಎನ್ನುವ ಹೆದರಿಕೆ ಮೃದುಲಾಗೆ. ಮೈಂಡ್ ಯುವರ್  ಓನ್  ಬಿಸಿನೆಸ್ ಅಂದುಬಿಟ್ಟರೆ?
ಆದರೆ ಹಾಗಾಗಲಿಲ್ಲ. ಅವಳು ನಗುತ್ತಾ “ಇದಕ್ಕೆ ಉತ್ತರ ಮಕ್ಕಳ ಎದುರು ನಾನು ಹೇಳಬಾರದು” ಎನ್ನುತ್ತ ದೂರದಲ್ಲಿ ಕುಳಿತಿದ್ದ ಹುಡುಗಿಗೆ ಕೇಳಿಸದಂತೆ ಮೆತ್ತಗೆ “ಎಂಟು ವರುಷ. ಆದರೆ ನನ್ನ ದೊಡ್ಡ ಮಗಳಿಗೆ ಹನ್ನೆರಡು ವರುಷ.”
ಯಾವುದೇ ಅಳುಕಿಲ್ಲದೆ ಹೇಳಿದಾಗ ಮೃದುಲಾಗೆ ಆಚ್ಚರಿಯೆನಿಸಿರಲಿಲ್ಲ. ಅಲ್ಲಿ ಇದೆಲ್ಲ ಸಾಮಾನ್ಯ. ಅಥವಾ ಇವಳು ಯಾರಾದರೂ ಇಂಡಿಯನ್ ಮಗುವನ್ನು ದತ್ತಕ್ಕೆ ತೆಗೆದುಕೊಂಡಿರಬಹುದೇನೋ? ಈಗೀಗ ತುಂಬ ಜನ ಪರದೇಶದವರು ಭಾರತಕ್ಕೆ ಬಂದು ಮಕ್ಕಳನ್ನು ದತ್ತು ಪಡೆಯುತ್ತಿದ್ದಾರೆ. ಆ ಹುಡುಗಿಯ ಕಿವಿಗೆ ಈ ಮಾತು  ಬೀಳುವುದು ಅವಳಿಗೆ ಇಷ್ಟವಾಗಲಾರದು ಎಂದು ಅನಿಸಿ ಸುಮ್ಮನಿದ್ದರು.
ಮಿರಿಯಮ್ ಮಾತು ಮುಂದುವರೆಸಿ ಸತ್ಯನಾರಾಯಣರೊಡನೆ “ನಿಮಗೆ ಮದುವೆಯಾಗಿ ಎಷ್ಟು ವರುಷ?” ಎಂದು ನಗುತ್ತಾ ಕೇಳಿದಾಗ, ಸತ್ಯನಾರಾಯಣ ಹುಡುಗಾಟಿಕೆಯಿಂದ,
“ಹೇಳಿ ನೋಡೋಣ”
“ನೀವೇ ಹೇಳಿ”
“ಮೂವತ್ತೇಳು ವರುಷ”
“ಒಹ್ ಗಾಡ್ ನಾನು ಹುಟ್ಟುವ ಮೊದಲೇ ನಿಮ್ಮ ಮದುವೆಯಾಗಿದೆ.?” ಅವಳಿಗೆ ಅಚ್ಚರಿ.
ದೂರದಲ್ಲಿ ಕುಳಿತಿದ್ದ ಆ ಹುಡುಗಿಯೂ ಇವರ ಮಾತು ಕೇಳಿ ಕಿಲಕಿಲ ನಕ್ಕಾಗ ಆ ನಗು ತುಂಬಾ ಪರಿಚಿತವೆಂದು ಮೃದುಲಾರಿಗೆ ಇನ್ನೊಮ್ಮೆ ಅನ್ನಿಸಿತ್ತು.
“ನಮ್ಮಲ್ಲಿ ಮದುವೆಯಾಗಿ ಅರುವತ್ತು ವರುಷವಾದವರೂ ಇದ್ದಾರೆ.” ಎನ್ನುತ್ತಾ ಸತ್ಯನಾರಾಯಣ್, “ಅದಿರಲಿ ನಿಮಗೆ ನಮ್ಮ ಭಾರತೀಯ ಹುಡುಗಿ ಹೇಗೆ ಮಗಳಾದಳು?”
ಅವಳು ಅದಕ್ಕುತ್ತರ ಕೊಡದೆ ಸುಮ್ಮನೆ ನಕ್ಕು ಪಸ್ರ್ಸ್ ತೆಗೆದು ಒಂದು ಚಿಕ್ಕ ಪೇಪರ್‍ನಲ್ಲಿ ಏನೋ ಬರೆದು ಪರ್ಸಿನೊಳಗೆ ಸೇರಿಸಿದ್ದನ್ನು ನೋಡುತ್ತಲೇ ಮೃದುಲಾ ಆ ಹುಡುಗಿಯೊಡನೆ “ನಿನ್ನ ಹೆಸರೇನು ಮಗೂ” ಎಂದು ಪ್ರಶ್ನಿಸಿದಾಗ ಅವಳು ನಗುತ್ತಾ “ಲಕ್‍ಸ್‍ಮಿ” ಎಂದಾಗ ಮೃದುಲಾಗೆ ನಂಬಲಾಗಿರಲಿಲ್ಲ. ಅಪ್ಪಟ ಭಾರತೀಯ ಹೆಸರು. ಆದರೆ ಉಚ್ಚರಿಸಿದ್ದು ಮಾತ್ರ ಅಮೇರಿಕನ್ ಸ್ಟೈಲ್‍ನಲ್ಲಿ.
ಆಗ ಮಿರಿಯಮ್ ಮಧ್ಯೆ ಬಾಯಿ ಹಾಕಿ “ಅವಳು ಇಂಡಿಯನ್ ಹಾಗೆ ಇರುವುದಕ್ಕೆ ಅವಳಿಗೆ ನಾನು ಲಕ್‍ಸ್‍ಮಿ ಎನ್ನುವ ಹೆಸರು ಇಟ್ಟೆ. ಅವಳು ನನ್ನ ಪ್ರೀತಿಯ ಮಗಳು” ಎಂದಾಗ ಲಕ್ಷ್ಮಿಯ ಮುಖ ತುಂಬಾ ಮಲ್ಲಿಗೆ ಚೆಲ್ಲಿದಂತಹ ನಗು.
ಮೃದುಲಾಗೆ ಇಲ್ಲೇನೋ ಎಡವಟ್ಟಾಗಿದೆ ಎಂದು ಅನಿಸದಿರಲಿಲ್ಲ. ಯಾರೋ ಭಾರತೀಯನಿಗೆ ಹುಟ್ಟಿದ ಮಗಳಿರಬೇಕು. ಆದರೆ ಮಿರಿಯಮ್ ನಿರ್ವಿಕಾರಳಾಗಿದ್ದಳು. ಮೃದುಲಾರ ತಲೆಯೊಳಗೆ ಪ್ರಶ್ನೆಗಳು ಕೊರೆಯುತ್ತಿದ್ದವು.
“ಬರುವ ಸ್ಟೇಶನ್‍ನಲ್ಲಿ ನಾವು ಇಳಿಯಬೇಕು. ನಾನು ನಿಮಗೆ ಯಾವ ಟ್ರೈನ್ ಹತ್ತಬೇಕು ಎಂದು ತೋರಿಸಿ ಮತ್ತೆ ಮುಂದೆ ಹೋಗುತ್ತೇನೆ.”
“ನೀವು ಸಿಕ್ಕಿದ್ದು ನಮಗೆ ತುಂಬಾ ಉಪಕಾರವಾಯಿತು. ಯಾರು ಯಾರನ್ನು ಎಲ್ಲೆಲ್ಲಿ ಭೇಟಿ ಮಾಡಿಸಬೇಕೋ ಅದಕ್ಕೆ ತಕ್ಕ ಹಾಗೆ ಪ್ಲಾನ್ ಮಾಡಿ ಭೇಟಿ ಮಾಡಿಸುತ್ತಾನೆ ಆ ದೇವರು. ನೀವು ಸಿಕ್ಕಿದ್ದಕ್ಕೆ ನಮಗೆ ತೊಂದರೆಯಿಲ್ಲದೆ ಪ್ರಯಾಣಿಸುವುದು ಸಾಧ್ಯವಾಯಿತು.”
“ನೀವು ದೇವರನ್ನು ನಂಬುತ್ತೀರಾ? ನನ್ನ ದೇವರು ಜೀಸಸ್. ನಿಮ್ಮದು?”
“ಯಾಕೆ ಹಾಗೆ ಹೇಳುತ್ತೀರಿ? ಎಲ್ಲ ದೇವರು ಒಬ್ಬನೇ. ಒಂದೊಂದು ಕಡೆ ಒಂದೊಂದು ರೀತಿಯಲ್ಲಿ ಅವನನ್ನು ಗುರುತಿಸುತ್ತಾರೆ. ನಾವು ಭಾರತೀಯರು ದೇವರನ್ನು ಹಲವು ಹೆಸರಿನಿ0ದ ಕರೆಯುತ್ತೇವೆ. ಕೃಷ್ಣ, ಶಿವ, ಬ್ರಹ್ಮ, ವಿಷ್ಣು, ಗಣೇಶ, ರಾಮ, ಹನುಮಂತ, ಲಕ್ಷ್ಮಿ, ಸರಸ್ವತಿ, ಹೀಗೆ . .  .”
“ನಮಗೆ ಒಬ್ಬನೇ ದೇವರು. ಅವನೇ ಜೀಸಸ್” ಎನ್ನುತ್ತಅವಳ ಕುತ್ತಿಗೆಯಲ್ಲಿದ್ದ ಕ್ರಾಸನ್ನು ತುಟಿಗೊತ್ತಿಕೊಂಡಾಗ ಮೃದುಲಾ ನಗುತ್ತಾ,
“ನಮಗೆ ಅಂತಹ ಮಡಿವಂತಿಕೆಯಿಲ್ಲ. ನಾವು ಟೆಂಪಲ್‍ಗೂ ಹೋಗುತ್ತೇವೆ; ಚರ್ಚಿಗೂ ಹೋಗುತ್ತೇವೆ. ಮಸೀದಿಗೂ ಹೋಗುತ್ತೇವೆ.”
“ಹೌದಾ? ಯಾರೂ ಅಡ್ಡಿ ಮಾಡೋದಿಲ್ವಾ?”
“ನಮಗೆ ಇಷ್ಟವಾದರೆ ಹೋಗುತ್ತೇವೆ. ಯಾರೂ ಅಡ್ಡಿ ಮಾಡೋದಿಲ್ಲ.”
“ಓ ಹಾಗಾ?”
“ಹಾಗೆನೇ. ಭಾರತೀಯರು ಯಾವ ದೇವರನ್ನೂ ದ್ವೇಷಿಸುವುದಿಲ್ಲ. ಗೌರವಿಸುತ್ತಾರೆ”
ಅಷ್ಟರಲ್ಲಿ ರೈಲಿನ ವೇಗ ನಿಧಾನವಾಗಿ ಇಳಿಯ ಬೇಕಾದ ಜಾಗ ಬಂದಿತ್ತು.
“ಇಲ್ಲೇ ಇಳಿಯಿರಿ. ನಾವು ನಿಮ್ಮನ್ನು ಇನ್ನೊಂದು ಟ್ರೈನ್‍ನಲ್ಲಿ ಕುಳ್ಳಿರಿಸಿ ಹೋಗುತ್ತೇವೆ.”
ಎಲ್ಲರೂ ಇಳಿದಮೇಲೆ ಮಿರಿಯಮ್ ತನ್ನ ಸಂಗಡವಿದ್ದ ಜೆನೆಟ್‍ಗೆ ನೀನಿಲ್ಲೇ ಮಕ್ಕಳ ಜತೆಗಿರು. ನಾನು ಇವರನ್ನು ಟ್ರೈನ್ ಹತ್ತಿಸಿ ಬರುವುದಾಗಿ ಹೇಳಿ ಮೃದುಲಾರ ಜತೆಗೆ ಹೆಜ್ಜೆ ಹಾಕಿದ್ದಳು.
ಮೃದುಲಾ ಮತ್ತು ಸತ್ಯನಾರಾಯಣ್ ಹತ್ತಬೇಕಾದ ಟ್ರೈನಿಗೆ ಹತ್ತಿಸುವ ಮೊದಲು ಮಿರಿಯಮ್ ಮೃದುಲಾರನ್ನು ಅಪ್ಪಿಕೊಂಡು “ನಿಮ್ಮನ್ನು ಭೇಟಿಯಾಗಿ, ನಿಮ್ಮೊಡನೆ ಮಾತಾಡಿ ನನಗೆ ಬಹಳ ಸಂತೋಷವಾಯಿತು. ಇನ್ನು ನಾವು ಎಲ್ಲೂ ಭೇಟಿಯಾಗಲಿಕ್ಕಿಲ್ಲ. ಆದರೆ ನಾನೀ ಭೇಟಿಯನ್ನು ನೆನಪಿನಲ್ಲಿಡುತ್ತೇನೆ.” ಎಂದು ಮೃದುಲಾರ ಕೈಗೊಂದು ಚೀಟಿ ತುರುಕಿಸುವಷ್ಟರಲ್ಲಿ ರೈಲು ಬಂದಿತ್ತು. ಅದು ನಿಲ್ಲುವುದು ಕೆಲವೇ ನಿಮಿಷಗಳು. ರೈಲು ಹತ್ತಿ ಜಾಗ ಹುಡುಕಿ ಕುಳಿತುಕೊಳ್ಳಬೇಕಾದರೆ ರೈಲು ಹೊರಟಿತ್ತು. ಮಿರಿಯಮ್ ಕೈಬೀಸಿ ಮರೆಯಾಗಿದ್ದಳು.
ಆರಾಮವಾಗಿ ಕುಳಿತ ನಂತರ ಮೃದುಲಾ ತನ್ನ ಕೈಯಲ್ಲಿದ್ದ ಚೀಟಿ ಬಿಚ್ಚಿದ್ದರು. ಅದರಲ್ಲಿ ಇಂಗ್ಲಿಷ್‍ನಲ್ಲಿ ಹೀಗೆ ಬರೆದಿತ್ತು. `ನನ್ನ ಮಗಳ ಮುಂದೆ ಅವಳ ತಂದೆಯ ಬಗ್ಗೆ ಹೇಳಲಾಗಲಿಲ್ಲ. ಅವಳ ತಂದೆ ನಿಮ್ಮ ದೇಶದವನು. ಅವನು ಇಲ್ಲಿ ಕಲಿಯುತ್ತಿದ್ದಾಗ ನಾವು ಜತೆಗಿದ್ದೆವು. ಆಗ ಇವಳು ಹುಟ್ಟಿದಳು. ಅವನೇ ಅವಳಿಗೆ ಅವನ ಅಜ್ಜಿಯ ಹೆಸರು ಇಟ್ಟದ್ದು. ಆದರೆ ಈಗ ಅವಳು ನನ್ನ ಮಗಳು ಮಾತ್ರ. ಅವನೀಗ ಇಂಡಿಯಾದಲ್ಲಿಯೇ ಮದುವೆಯಾಗಿ ಸೆಟ್ಲ್ ಆಗಿದ್ದಾನೆ. ಎಲ್ಲಿದ್ದಾನೆಂದೂ ನನಗೆ ಗೊತ್ತಿಲ್ಲ. ಅವನು ಹೋದ ನಂತರ ನಾನು ಇನ್ನೊಂದು ಮದುವೆಯಾದೆ. ಲಕ್ಷ್ಮಿಯ ತಂದೆಯ ಹೆಸರು ನಿತಿನ್. ಅವನೀಗ ಅಲ್ಲಿ ಮದುವೆಯಾಗಿ ನಮ್ಮನ್ನು ಮರೆತು ಆರಾಮವಾಗಿರಬಹುದು. ನಾನೂ ನನ್ನ ಗಂಡನ ಜತೆಗೆ ಸುಖದಿಂದಲೇ ಇದ್ದೇನೆ.’
ಅದನ್ನು ಓದಿದ್ದೇ ಮೃದುಲಾರ ತಲೆ ಗಿರ್ರೆಂದು ತಿರುಗಿ ಬಾಯಿಯ ಪಸೆಯೆಲ್ಲ ಆರಿ ಹೃದಯದ ಬಡಿತ ತಾಳ ತಪ್ಪಿದಂತಾಗಿತ್ತು. ತಟ್ಟನೆ ಲಕ್ಷ್ಮಿಯ ಮುಖದಲ್ಲಿದ್ದುದು ತನ್ನ ಮೊಮ್ಮಗಳ ನಗುವೆಂದು ನೆನಪು ಬಂದಾಗ ಮೃದುಲಾಗೆ ಇಲ್ಲ ಹಾಗಿರಲಿಕ್ಕಿಲ್ಲ ಇದು ಭ್ರಮೆ ಇರಬೇಕು ಎಂದನಿಸಿದ್ದರೂ ಹೃದಯ ತಾಳತಪ್ಪಿತ್ತು.
ಸತ್ಯನಾರಾಯಣ ಅವರಿಗೆ ಇನ್ನೊಬ್ಬ ಹುಡುಗನ ಪರಿಚಯವಾಗಿ ಅವರು ಅವನೊಡನೆ ಮಾತಾಡುವುದರಲ್ಲಿ ಮೈಮರೆತ್ತಿದ್ದರು. ಮೃದುಲಾರಿಗೆ ಈ ವಿಷಯವನ್ನು ಈಗಲೇ ಗಂಡನಿಗೆ ಹೇಳುವ ಮನಸ್ಸಾಗಲಿಲ್ಲ.
ಆ ಹುಡುಗನೂ ಇವರು ಇಳಿಯುವ ಸ್ಟೇಶನ್‍ನಲ್ಲಿಯೇ ಇಳಿಯುವವನಿದ್ದ. ಅವನು ಹೇಳುತ್ತಿರುವುದು ಮೃದುಲಾಗೆ ಕೇಳಿಸುತ್ತಿತ್ತು. `ನನಗೆ ವ್ಯಾಕ್ಸ್ ಮ್ಯೂಸಿಯಂ ಎಲ್ಲಿದೆ ಅಂತ ಗೊತ್ತು. ನಾನು ಇಳಿಯುವಾಗ ನೀವೂ ಇಳಿಯಿರಿ. ನಿಮ್ಮನ್ನು ಮ್ಯೂಸಿಯಂ ಹತ್ತಿರ ಬಿಟ್ಟು ನಾನು ಹೋಗುತ್ತೇನೆ.’
ಅಮೇರಿಕಾದಲ್ಲಿ ಪ್ರವಾಸಿಗರಿಗೆ ಬಹಳ ಸಹಾಯ ಮಾಡುತ್ತಾರೆ. ಭಾರತದಲ್ಲಿ ಹೀಗಿಲ್ಲ. ಯಾರಾದರೂ ಏನಾದರೂ ಕೇಳಿದರೆ ಎಲ್ಲಿದೆಯೆಂದು ಹೇಳಿ ನಮ್ಮಷ್ಟಕ್ಕೆ ಮುಂದೆ ಹೋಗುತ್ತೇವೆ. ಅವರ ಜೊತೆಗೆ ಹೋಗಿ ತೋರಿಸಿಕೊಡುವುದಿಲ್ಲ. ಅದರಲ್ಲೂ ಹಿರಿಯ ನಾಗರಿಕರೆಂದರೆ (ಸೀನಿಯರ್ ಸಿಟಿಜನ್) ವಿಪರೀತ ಮರ್ಯಾದೆ. ಮೃದುಲಾರಿಗೆ ಅರುವತ್ತು ವರುಷ ಆಗಿರದಿದ್ದರೂ ಅವರ ಬಿಳಿಕೂದಲು ನೋಡಿ ಅವರಿಗೆ ಹಿರಿಯ ನಾಗರಿಕರ ಎಲ್ಲ ಸೌಲಭ್ಯ ಅಲ್ಲಿ ಸಿಕ್ಕಿತ್ತು. ಹೇಳುವಾ ಎಂದು ಅನಿಸಿದರೂ ಅವರು ಕೇಳುತ್ತಲೇ ಇರಲಿಲ್ಲ. ಸತ್ಯನಾರಾಯಣ್ ಅವರಿಗೆ ಸಿಕ್ಕಿದ ಸೌಲಭ್ಯವೆಲ್ಲ ಮೃದುಲಾಗೂ ಸಿಕ್ಕಿತ್ತು. ಹಾಗಾಗಿ ಕೆಲವು ಡಾಲರ್‍ಗಳ ಉಳಿತಾಯವಾಗಿತ್ತು.
ಈ ಹುಡುಗ ನೋಡುವಾಗ ಹಿಪ್ಪಿಯ ಹಾಗಿದ್ದ. ಏನಾದರೂ ಡಾಲರ್ ತೆಗೆದುಕೊಳ್ಳಲು ಹೀಗೆ ಮಾಡುತ್ತಾನೇನೋ ಎಂದು ಯೋಚಿಸಬೇಕಾದರೆ ಇಳಿಯ ಬೇಕಾಗಿದ್ದ ಸ್ಟೇಶನ್ ಬಂದಿತ್ತು. ಸತ್ಯನಾರಾಯಣ್ ಬಾಗಿಲಿನ ಕಡೆಗೆ ಹೋಗುತ್ತ ಯೋಚನೆಯಲ್ಲಿ ಮೈಮರೆತಿದ್ದ ಮೃದುಲಾರನ್ನೂ ಎಳೆದುಕೊಂಡೇ ಕೆಳಗಿಳಿದಿದ್ದರು. ಮೃದುಲಾಗೆ ತಲೆ ಕೆಟ್ಟಿತ್ತು. ಯಾವುದನ್ನೂ ನೋಡುವ ಉತ್ಸಾಹ ಇರಲಿಲ್ಲ.
ಸತ್ಯನಾರಾಯಣ ಆ ಹುಡುಗನ ಹಿಂದೇ ಹೋಗುತ್ತಿದ್ದರು. ಮೃದುಲಾ ಅವರನ್ನು ಹಿಂಬಾಸಲೇ ಬೇಕಿತ್ತು. ರೈಲಿನಿಂದ ಇಳಿದು ಸ್ವಲ್ಪ ಅಂಡರ್ ಗ್ರೌಂಡ್‍ನಲ್ಲಿ ನಡೆದು ಕೆಲವು ಮೆಟ್ಟಲುಗಳನ್ನು ಹತ್ತಿದ ಕೂಡಲೇ ಗಿಜಿಗುಟ್ಟುವ ರಸ್ತೆ. “ಬನ್ನಿ, ಈ ಕಡೆ ಹೋಗೋಣ. ಸ್ವಲ್ಪ ಮುಂದೆ ಇದೆ ನೀವು ಹೇಳಿದ ಮ್ಯೂಸಿಯಂ” ಎನ್ನುತ್ತ ಅವನು ಮುನ್ನಡೆದಾಗ ಅವರಿಬ್ಬರೂ ಅವನ ಹಿಂದೆ ಹೆಜ್ಜೆ ಹಾಕಿದ್ದರು. ಸ್ವಲ್ಪ ದೂರ ಕ್ರಮಿಸಿದ ನಂತರ ಮ್ಯೂಸಿಯಮ್‍ನ ಬೋರ್ಡು ಕಾಣಿಸಿತ್ತು. ಹಿಪ್ಪಿಯಂತಿದ್ದ ಆ ಹುಡುಗ ಸತ್ಯನಾರಾಯಣ ಅವರ ಕೈಕುಲುಕಿ `ನೈಸ್ ಮೀಟಿಂಗ್ ಯು’ ಎಂದು ಹೇಳಿ ತನ್ನಷ್ಟಕ್ಕೆ ಹೊರಟು ಹೋಗುವಾಗ ಮೃದುಲಾಗೆ ಅನಿಸಿತ್ತು ಕಣ್ಣಿಗೆ ಕೆಟ್ಟದಾಗಿ ಕಂಡದ್ದು ವಿಷವಲ್ಲ. ಒಳ್ಳೆಯದಾಗಿ ಕಂಡದ್ದೆಲ್ಲ ಹಾಲೂ ಅಲ್ಲ ಎಂದು. ಮೃದುಲಾ ತನ್ನ ಕೈಯಲ್ಲಿದ್ದ ಚೀಟಿಯನ್ನು  ಸತ್ಯನಾರಾಯಣ ಅವರಿಗೆ ತೋರಿಸಬೇಕು. ಆದರೆ ಹೇಗೆ? ಅವರು ಆಗಲೇ ಟಿಕೆಟ್ ಕೌಂಟರಿನಲ್ಲಿದ್ದರು.  ತನ್ನ ಕಣ್ಣೆದುರು ತಾನು ಬಹಳವಾಗಿ ಮೆಚ್ಚಿದ್ದ ಅಳಿಯನ ರೂಪು ಮೇಣದ ಗೊಂಬೆಯಂತೆ ಕರಗಿ ಹೋಗುತ್ತಿರುವಾಗ ಬೇರೆ ಮೇಣದ ಬೊಂಬೆಗಳನ್ನು ನೋಡುವ ಆಸಕ್ತಿ ಮೃದುಲಾಗೆ ಬಿಲ್‍ಕುಲ್ ಇರಲಿಲ್ಲ.
ಆದರೆ ಸತ್ಯನಾರಾಯಣ ಅವರ ಉತ್ಸಾಹಕ್ಕೆ ತಡೆಯೊಡ್ಡಲು ಮನಸ್ಸಾಗದೆ ಮೃದುಲಾ ಗಂಡನ ಜೊತೆಗೆ ಹೆಜ್ಜೆ ಹಾಕಲೇಬೇಕಾಗಿತ್ತು. ಅಳಿಯ ಇಂಥಾವನೇ ಎನ್ನುವ ನೋವಿನಿಂದ ಅವರ ಎದೆ ಒದ್ದಾಡುತ್ತಿತ್ತು. ಈವರೆಗೆ ಮಗಳ ಸಂಸಾರದಲ್ಲಿ ಯಾವುದೇ ಒಡಕಿರಲಿಲ್ಲ. ನೆಮ್ಮದಿಯಿತ್ತು. ಈಗ ಈ ಸುದ್ದಿಯಿಂದ ಅವಳ ನೆಮ್ಮದಿಯನ್ನು ಕೆಡಿಸಲೇ? ಅಳಿಯನ ಸುಂದರವಾದ ರೂಪದ ಹಿಂದೆ ಎಂತಹ ಕುರೂಪವಿದೆ!
ಅವರನ್ನು ಲಕ್ಷ್ಮಿಯ ನಗು ಅಣಕಿಸುತ್ತಿತ್ತು. ಆ ಮಗುವಿಗೆ ತಂದೆಯ ಪ್ರೀತಿಯಿಲ್ಲ. ಅಜ್ಜಅಜ್ಜಿಯ ಪ್ರೀತಿಯಿಲ್ಲ. ಈ ವಾತಾವರಣದಲ್ಲಿ ಭಾರತೀಯ ಹುಡುಗಿಯಂತೆ ಅವಳು ಹೇಗೆ ಬೆಳೆಯುತ್ತಾಳೆ? ಯಾಕೆ ಅವಳಿಗೆ ಭಾರತೀಯತೆಯಲ್ಲಿ ಅಷ್ಟು ಆಸಕ್ತಿ? ತಂದೆ ಮಾಡಿರುವ ತಪ್ಪು ತಿಳಿದರೆ ಭಾರತೀಯತೆಯನ್ನು ಬೆಳೆಸಿಕೊಳ್ಳುವುದರಲ್ಲಿ ಅವಳಿಗೆ ಆಸಕ್ತಿ ಉಳಿದೀತೇ? ಆ ತಾಯಿಗೂ ತನಗೆ ಮೋಸ ಮಾಡಿದವನ ಮೇಲೆ ಸಿಟ್ಟಿಲ್ಲ. ಅವನ ಬೀಜದಿಂದ ಹುಟ್ಟಿದ ಮಗುವಿನ ಮೇಲೆ ದ್ವೇಷವಿಲ್ಲ. ಅವಳಿಗೆ ಇದು ಸಾಮಾನ್ಯವಿರಬಹುದು. ಆದರೆ ನಮಗೆ ಇದು ಪುರುಷ ಮಾಡಿದ ಮೋಸ. ಅವನನ್ನು ನೋಡುವಾಗಲೆಲ್ಲಾ ನಾನು ಹೇಗೆ ಅವನ ಮೇಲೆ ನನಗುಂಟಾಗುವ ಅಸಹ್ಯ ಭಾವನೆಯನ್ನು ತಡೆಗಟ್ಟಬಹುದು? ನನ್ನ ಮಗಳಿಗೆ ಹೀಗೆ ಯಾರಾದರೂ ಮೋಸ ಮಾಡಿದ್ದರೆ ನಾನು ಕ್ಷಮಿಸುತ್ತಿದ್ದೆನೇ?
ಮಹಾತ್ಮಾಗಾಂಧಿಯ ಮೇಣದ ಬೊಂಬೆಯ ಹತ್ತಿರ, ಕೆನೆಡಿ, ಜಾಕ್ಲಿನ್ ನಡುವೆ ನಿಂತು ಫೆÇೀಟೋ ಕ್ಲಿಕ್ಕಿಸಿಕೊಂಡಿದ್ದರೂ,  ಫ್ಯೂಜೋ, ಮೈಕೆಲ್ ಜಾಕ್ಸನ್, ಇನ್ನೂ ಹಲವಾರು ಇಂಗ್ಲಿಷ್ ನಟ ನಟಿಯರನ್ನು ನೋಡಿ ಆನಂದಿಸುತ್ತಿದ್ದ ಸತ್ಯನಾರಾಯಣ ಅವರ ಸಂತಸದಲ್ಲಿ ಭಾಗಿಯಾಗಲೂ ಆಗದೆ ಮೃದುಲಾ ಒದ್ದಾಡುತ್ತಿದ್ದರು. ಸತ್ಯನಾರಾಯಣ ಅವರಿಗೆ ಹೆಂಡತಿಯ ಈ ರೀತಿಯ ಮೌನ ಅಚ್ಚರಿ ತಂದರೂ ಮೇಣದ ಗೊಂಬೆಗಳನ್ನು ನೋಡುವ ಉತ್ಸಾಹದಲ್ಲಿ ಹೆಂಡತಿಯ ಮೌನವನ್ನು ಮರೆತು ಎಲ್ಲ ಬೊಂಬೆಗಳ ಮಧ್ಯೆ ನಿಂತು ಫೆÇೀಟೋ ತೆಗೆಸಿಕೊಳ್ಳುತ್ತಿದ್ದರು. ಮೃದುಲಾ ಮನಸ್ಸಿಲ್ಲದ ಮನಸ್ಸಿನಿಂದ ಕೆಮೆರಾ ಕ್ಲಿಕ್ಕಿಸುತ್ತಿದ್ದರೂ ಎಲ್ಲ ಗೊಂಬೆಗಳ ಮುಖದಲ್ಲೂ ಅಳಿಯ ನಿತಿನ್‍ನ ಮುಖವೇ ಕಾಣಿಸಿದಂತಾಗುತ್ತಿತ್ತು. ಇದನ್ನು ಗಂಡನಿಗೆ ಹೇಳುವುದು ಹೇಗೆ ಎನ್ನುವ ಪ್ರಶ್ನೆಯೂ ಮೃದುಲಾರನ್ನು ಕಾಡುತ್ತಿತ್ತು.
ನೋಡಲು ಎಷ್ಟೊಂದು ಒಳ್ಳೆಯ ಹುಡುಗ ನಿತಿನ್. ಪರ್‍ಫೆಕ್ಟ್ ಗ0ಡ. ಹೆಂಡತಿ ಮಗಳೆಂದರೆ ತುಂಬಾ ಪ್ರೀತಿ. ಅತ್ತೆ ಮಾವನ ಮೇಲೆ ಅಪಾರ ಗೌರವ. ಮೊದಲೇ ಒಬ್ಬಳನ್ನು ಪ್ರೀತಿಸಿ ಅವಳಿಂದ  ಮಗಳನ್ನೂ ಪಡೆದಿರುವ ಇವನದ್ದು ಒಂದು ನಾಟಕವೇ? ತನ್ನ ಅಜ್ಜಿಯ ಹೆಸರನ್ನೇ ಇಟ್ಟಿರುವ ಮಗಳ ಮೇಲೆಯೂ ಇವನಿಗೆ ಪ್ರೀತಿ ಇಲ್ಲವೇ? ಇನ್ನೊಬ್ಬಳು ಸಿಕ್ಕಿದರೆ ಇವರನ್ನೂ ಹಾಗೇ ಬಿಟ್ಟು ಹೋಗುವವನೇ? ಗೋಮುಖವ್ಯಾಘ್ರ ಅಂದರೆ ಇವನಂತೆಯೇ ಏನು? ಇಷ್ಟು ವರುಷದಲ್ಲಿ ಯಾರಿಗೂ ಏನೂ ಸಂಶಯ ಬಾರದ ಹಾಗೆ ಇದ್ದಾನಲ್ಲ?
ಆ ಮ್ಯೂಸಿಯಮ್‍ನ ಒಂದು ಮಾಳಿಗೆಯಲ್ಲಿ ಹಾಂಟೆಡ್ ಹೌಸ್ ಇತ್ತು. ಅಲ್ಲಿ ಕೆಲವರು ಭೂತಗಳಂತೆ ಅಲಂಕರಿಸಿಕೊಂಡು ಹೆದರಿಕೆ ಹುಟ್ಟಿಸುವ ಸದ್ದಿನ ಹಿನ್ನೆಲೆಯಲ್ಲಿ ಓಡಾಡಿಕೊಂಡು ಹೆದರಿಸುತ್ತಿದ್ದರು. ಸತ್ಯನಾರಾಯಣ ಅಲ್ಲೂ ಬಹಳ ಖುಷಿ ಪಟ್ಟರು. ಮೃದುಲಾ ತನ್ನದೇ ಯೋಚನೆಯಲ್ಲಿ ಅಲ್ಲಿ ನಡೆಯುತ್ತಿದ್ದುದರಿಂದ ಪಕ್ಕನೆ ಕಂಡು ಮಾಯವಾಗುವ ಈ ಭೂತಗಳ ಅರ್ಭಟಕ್ಕೆ ಆಗಾಗ ಬೆಚ್ಚಿ ಬೀಳುತ್ತಿದ್ದರು. ಮೃದುಲಾಗೆ ಅಲ್ಲಿಂದ ಒಮ್ಮೆ ಹೊರ ಬರುವುದು ಬೇಕಾಗಿತ್ತು. ಜೀವನದಲ್ಲಿ ಕಂಡ ಭೂತ ಅವರನ್ನು ಕಂಗೆಡಿಸುತ್ತಿತ್ತು.
ಅವಸರಿಸಿ ಹೊರಬಂದ ಮೇಲೆ ಸತ್ಯನಾರಾಯಣ ಅವರಿಗೆ ಹಸಿವೆ ಸುರುವಾದುದರಿಂದ ಅಲ್ಲೇ ಹತ್ತಿರವಿದ್ದ ಕಾಫಿಶಾಪ್‍ನ್ನು ಹೊಕ್ಕು ಮನೆಯಿಂದ ತಂದಿದ್ದ ಸ್ಯಾಂಡ್‍ವಿಚ್ ತಿನ್ನುವಾಗ ಸತ್ಯನಾರಾಯಣ ಅವರು ಹೆಂಡತಿಯೊಡನೆ, “ಯಾಕೆ ಒಮ್ಮೆಲೇ ಮೌನವಾದೆ?” ಎಂದಾಗ ಮೃದುಲಾಗೆ ದುಃಖದ ಕಟ್ಟೆಯೊಡೆದಿತ್ತು. ಏನೆಂದು ಹೇಳಲು ಸಾಧ್ಯವಾಗದೆ ಕೈಯಲ್ಲಿದ್ದ ಚೀಟಿಯನ್ನು ತೆಗೆದು ಸತ್ಯನಾರಾಯಣ ಅವರ ಕೈಗಿತ್ತು ತಲೆತಗ್ಗಿಸಿ ಕುಳಿತ್ತಿದ್ದರು. ಕಣ್ಣಿಂದ ನೀರಿಳಿಯುತ್ತಿತ್ತು. ಸತ್ಯನಾರಾಯಣ ಅವರಿಗೆ ಅದನ್ನೋದಿ ತಲೆಬುಡವೇ ಅರ್ಥವಾಗದೆ, “ಏನಿದು? ಯಾರು ಲಕ್ಷ್ಮಿ? ಯಾವ ನಿತಿನ್?”
ಸತ್ಯನಾರಾಯಣ ಯಾವಾಗಲೂ ಹಾಗೇನೇ. ಸೂಕ್ಷ್ಮಗಳು ಅವರ ತಲೆಗೆ ಹೊಳೆಯುವುದೇ ಇಲ್ಲ. “ನಿತಿನ್ ನಮ್ಮ ಅಳಿಯ. ಲಕ್ಷ್ಮಿ ಸ್ವಲ್ಪ ಹೊತ್ತಿಗೆ ಮುಂಚೆ ರೈಲಿನಲ್ಲಿ ಭೇಟಿಯಾದ ಹುಡುಗಿ”
ಒಂದು ಕ್ಷಣ ಯೋಚಿಸಿ “ಯಾಕೆ ಅಷ್ಟೊಂದು ತಲೆ ಕೆಡಿಸಿಕೊಳ್ತಿಯಾ? ನಿತಿನ್ ಎನ್ನುವ ಹೆಸರಿನವರು ಎಷ್ಟೊಂದು ಜನರಿಲ್ಲ ನಮ್ಮ ದೇಶದಲ್ಲಿ?”
“ಇರಬಹುದು ಆದರೆ ಇದು ನಮ್ಮದೇ ನಿತಿನ್.”
“ಹೇಗೆ ಹೇಳುತ್ತೀಯಾ?”
“ನೀವು ಆ ಮಗುವನ್ನು ಗಮನಿಸಿದ್ದೀರಾ?”
“ಯಾವ ಮಗು?”
“ಅದೇ ಆ ಹುಡುಗಿಯ ಮಗಳು ಲಕ್ಷ್ಮಿ”
“ಹೌದು. ಭಾರತೀಯ ಮಗುವಿನಂತೆ ಇತ್ತಲ್ಲ?”
“ಅವಳನ್ನು ನೀವು ಸರಿಯಾಗಿ ನೋಡಿಲ್ಲ. ಆ ಮಗುವಿನ ನಗು ನಮ್ಮ ಶ್ವೇತಾ ನಗುವಿನ ಹಾಗೇ ಇದೆ.”
“ನಿನ್ನ ತಲೆ. ನೀಲಿ ಕಣ್ಣಿದ್ದವರೆಲ್ಲ ಐಶ್ವರ್ಯ ರೈಯ ಅಕ್ಕ ತಂಗಿಯರಾಗೋದು ಸಾಧ್ಯಾನಾ?”
“ನಿಮಗೆ ಇಂತಹ ಸೂಕ್ಷ್ಮಗಳು ಅರ್ಥವಾಗೋದಿಲ್ಲ. ಆ ಹುಡುಗಿ ನಗುವಾಗ ನಮ್ಮ ಮೊಮ್ಮಗಳ ಹಾಗೇ ಕಾಣುತ್ತಾಳೆ. ಅಲ್ಲದೆ ಆ ಮಗುವಿಗೆ ನಿತಿನ್ ತನ್ನ ಅಜ್ಜಿಯ ಹೆಸರೇ ಇಟ್ಟದಂತೆ. ನಿತಿನ್‍ನ ಅಜ್ಜಿಯ ಹೆಸರೂ ಲಕ್ಷ್ಮಿಯೇ ಅಲ್ಲವೇ?”
“ನಿನ್ನದು ಅತಿಯಾಯಿತು. ಇನ್ನು ಇಲ್ಲದೆಲ್ಲ ತಲೆಯಲ್ಲಿ ತುಂಬಿಕೊಂಡು ಹೋಗಿ ಮಗಳ ಜೀವನ ಹಾಳುಮಾಡಬೇಡ.”
“ನಾನೇಕೆ ಹಾಳು ಮಾಡಲಿ. ನಿತಿನ್ ಇಂಥವನೆಂದು ಗೊತ್ತಿರಲಿಲ್ಲ. ಇಲ್ಲಿ ಒಬ್ಬಳ ಜತೆಗಿದ್ದು ಅವಳಿಂದ ಒಂದು ಮಗುವನ್ನೂ ಪಡೆದೂ ಈಗ ಹೀಗೆ ಮರೆತು ಇರುವುದೆಂದರೆ ಅದು ಸರಿಯಾ?”
“ಅದರಲ್ಲಿ ಸರಿ ತಪ್ಪು ಏನು ಬಂತು? ಇವಳಿಲ್ಲಿ ಮದುವೆಯಾಗಿ ಸುಖವಾಗಿಲ್ಲವೇ?”
“ಅವನು ಮರೆತು ಬಿಟ್ಟರೆ ಇವಳಾದರೂ ಏನು ಮಾಡೋದು? ಇಲ್ಲಿಯ ಸಂಸ್ಕೃತಿ ನಮ್ಮ ಹಾಗಿಲ್ಲವಾದುದರಿಂದ ಆ ಮಗುವನ್ನೂ ಅವಳ ಗಂಡ ಒಪ್ಪಿಕೊಂಡು ಸಾಕುತ್ತಿದ್ದಾನೆ. ಇಲ್ಲದಿದ್ದರೆ ಆ ಮಗುವಿನ ಗತಿ? ಇದು ಅನ್ಯಾಯವಲ್ಲವೇ?”
‘ಇಲ್ಲಿ ನಿನ್ನನ್ನು ಯಾರು ನ್ಯಾಯಾದೀಶರ ಸ್ಥಾನದಲ್ಲಿ ಕುಳ್ಳಿರಿಸಿದ್ದು? ನೀನು ಅಮೇರಿಕಾ ನೋಡಲು ಬಂದದ್ದು. ನೋಡಿ ಖುಶಿಪಟ್ಟು ಹಿಂದಕ್ಕೆ ಹೋಗುವುದು ಅಷ್ಟೇ ನಿನ್ನ ಕೆಲಸ. ಈಗ ನೀನು ಈ ಸಂಶಯಗಳನ್ನು ನಿನ್ನೊಡನೆ ಹೊತ್ತೊಯ್ದರೆ ನಿನ್ನ ಮಗಳ ನೆಮ್ಮದಿಯ ಘೋರಿಯಾಗುತ್ತದೆ ಆಗ ಯಾರಿಗೆ ಅನ್ಯಾಯ? ಸ್ವಲ್ಪ ಯೋಚಿಸು”
ಮೃದುಲಾ ಮೌನವಾದರು. ಅದೂ ಹೌದು. ಚೆನ್ನಾಗಿರುವ ಸಂಸಾರದಲ್ಲಿ ಸಂಶಯದ ಬೀಜ ಬಿತ್ತಿದರೆ ಕಷ್ಟಕ್ಕೀಡಾಗೋದು ನನ್ನ ಮಗಳೇ. ಹಾಗಾದರೆ ತಾನೇನು ಮಾಡಬೇಕೀಗ? ಈ ಚೀಟಿಯನ್ನು ಇಲ್ಲೇ ಹರಿದು ಹಾಕಿ ಈ ಭೇಟಿಯನ್ನೇ ಮರೆತು ಬಿಡಲೇ?
ಇಲ್ಲ ಅದು ಹೇಗಾಗುತ್ತದೆ? ಶ್ವೇತಾ ನಕ್ಕಾಗಲೆಲ್ಲಾ ಅವಳ ಮುಖದಲ್ಲಿ ಲಕ್ಷ್ಮಿಯೇ ಕಾಣಿಸಿದರೆ ಇದನ್ನು ಮರೆಯುವುದಾದರೂ ಹೇಗೆ? ನಿತಿನ್‍ನನ್ನು ನೋಡುವಾಗಲೆಲ್ಲಾ ಮಿರಿಯಮ್ ನೆನಪಾಗದಿರುವುದು ಸಾಧ್ಯವೇ? ಇದು ಒಂದು ಹುಡುಗಿಗೆ ಮಾಡಿದ ಮೋಸವಲ್ಲವೇ? ಆ ಮಗುವಿನ ತಪ್ಪಾದರೂ ಏನು?
ಹೆಂಡತಿಯ ಮೌನ ನೋಡಿ ಸತ್ಯನಾರಾಯಣ್, “ನೋಡು ಇದನ್ನು ಇಲ್ಲಿಯೇ ಬಿಟ್ಟುಹೋಗುವುದು ಎಲ್ಲರಿಗೂ ಕ್ಷೇಮ. ಅಷ್ಟೊಂದು ಮಯಣದ ಗೊಂಬೆಗಳನ್ನು ನೋಡಿದಿ. ಅವುಗಳೆಲ್ಲ ಜೀವ ತಳೆಯೋದು ಸಾಧ್ಯವಿಲ್ಲ. ಅಥವಾ ಅದನ್ನು ಬಿಸಿಗೆ ಒಡ್ಡಿದರೆ ಕರಗಿ ಹೋಗುವ ಸಾಧ್ಯತೆ ಇರುತ್ತೆ. ಅದನ್ನು ಇಂತಾದ್ದೇ ಮ್ಯೂಸಿಯಮ್‍ಗಳಲ್ಲಿ ಹವಾನಿಯ0ತ್ರಣದಲ್ಲಿಟ್ಟರೆ ಮಾತ್ರ ಅವುಗಳು ತಮ್ಮ ಸೌಂದರ್ಯವನ್ನು ಉಳಿಸಿಕೊಳ್ಳುತ್ತವೆ. ಕೆಲವು ಸಂಗತಿಗಳು ಹೀಗೇ ಈ ಗೊಂಬೆಗಳಂತೇ. ನೋಡುವಾಗ ನಿಜದಂತೇ ಕಾಣುತ್ತವೆ. ಆದರೆ ಅವುಗಳು ನಿಜವಲ್ಲ. ಬರೇ ಮೂರ್ತಿಗಳು. ಇಲ್ಲಿ ನೋಡಿ ಆನಂದಿಸಿ ಇಲ್ಲೇ ಬಿಟ್ಟು ಹೋದರೆ ಚಂದ. ಲಕ್ಷ್ಮಿಯೂ ಒಂದು ಅಂತಹ ಗೊಂಬೆಯೆಂದು ತಿಳಿ. ನಿನ್ನ ಸಂಶಯಗಳನ್ನು ಹೊತ್ತುಕೊಂಡು ಹೋದರೆ ನಮ್ಮ ನೆಮ್ಮದಿಯೂ ಹಾಳು, ಮಗಳ ಜೀವನವೂ ಹಾಳು. ಇಲ್ಲಿ ನ್ಯಾಯಅನ್ಯಾಯದ ಪ್ರಶ್ನೆಯಿಲ್ಲ. ಇಲ್ಲಿರುವುದು ನಿನ್ನ ಮಗಳ ಜೀವನದ ಪ್ರಶ್ನೆ. ಇಷ್ಟು ವರುಷ ನೆಮ್ಮದಿಯಿಂದಿರುವ ಅವಳ ಜೀವನಕ್ಕೆ ಕೊಳ್ಳಿಯಿಡುವುದು ಸರಿಯಲ್ಲ. ಮದುವೆಯಾದ ನಂತರ ಅವನಿಗೆ ಇವಳ ಗೊಡವೆಯಿಲ್ಲ. ಅವನು ಮರೆತಿದ್ದಾನೆ. ಇವಳೂ ಮರೆತಿದ್ದಾಳೆ. ನಾವೂ ಮರೆಯೋಣ.”
ಗಂಡಸರಿಗೇನು ಸುಲಭವಾಗಿ ಹೇಳುತ್ತಾರೆ. ನಾನು ಇದನ್ನು ಮರೆಯುವುದು ಅಷ್ಟು ಸುಲಭವೇ?
ಆದರೂ ಮಗಳ ನೆಮ್ಮದಿಯೂ ನನಗೆ ಮುಖ್ಯ. ಏನೋ ಯೌವನದ ಅಮಲಿನಲ್ಲಿ ಅವಳ ಬಲೆಗೆ ಬಿದ್ದಿರಬೇಕು. ಗಂಡಸರಿಗೇನು? ತಾನಾಗಿ ಬಂದವಳನ್ನು ಅನುಭವಿಸದೆ ಬಿಟ್ಟಾರೆಯೇ?
ಛಿ. ನಾನೂ ಎಲ್ಲರ ಹಾಗೇ ತಪ್ಪನ್ನು ಹೆಣ್ಣಿನ ಮೇಲೇ ಹೊರಿಸುತ್ತಿದ್ದೇನಲ್ಲ?
ಈಗ ತಪ್ಪು ಒಪ್ಪಿನ ಪ್ರಶ್ನೆ ಬಿಟ್ಟು ನಾನೂ ಇವರಂತೆ ಪ್ರಾಕ್ಟಿಲ್ ಆಗಿ ಯೋಚಿಸಬೇಕು.
ಮಿರಿಯಮ್ ಮದುವೆಯಾಗಿ ನೆಮ್ಮದಿಯಿಂದಿದ್ದಾಳೆ. ಮಗಳನ್ನು ಪ್ರೀತಿಯಿಂದ ಸಾಕುತ್ತಿದ್ದಾಳೆ. ನಿತಿನ್ ಕೂಡಾ ಎಲ್ಲ ಮರೆತು ತನ್ನ ಸಂಸಾರದಲ್ಲಿ ನೆಮ್ಮದಿಯಿಂದಿದ್ದಾನೆ. ಮತ್ತೇಕೆ ತಲೆಬಿಸಿ?
ತಾನೂ ಎಲ್ಲ ಮರೆತುಬಿಡಬೇಕು. ಎಲ್ಲರ ನೆಮ್ಮದಿಯನ್ನು ಕೆಡಿಸುವ ಸತ್ಯ ಯಾಕೆ ಬೇಕು?
ಆದರೆ .. .. .. ನಾಳೆಯನ್ನು ಅರಿತವರು ಯಾರು? ಬಾರತೀಯಳಂತೆ ಇರಲು ಬಯಸುವ ಲಕ್ಷ್ಮಿ ಮುಂದೆ ಎಂದಾದರೊಂದು ದಿನ ತನ್ನ ತಂದೆಯನ್ನು ಹುಡುಕಿಕೊಂಡು ಭಾರತಕ್ಕೆ ಬಂದರೆ?????
ಆಗ ನಾನು ಜೀವಂತವಿರಲಿಕ್ಕಿಲ್ಲ. ಅವರವರೇ ಅವರಿಗೆ ಸರಿಯೆನಿಸಿದ ಹಾಗೆ ಈ ಸಮಸ್ಯೆಯನ್ನು ಬಗೆಹರಿಸಿಕೊಂಡಾರು. ಈಗ ನಾನು ಇದನ್ನು ಮರೆತು ಬಿಡುವುದೇ ಸೂಕ್ತ.
ಜೀವನವೇ ಹೀಗೆ. ಕೆಲವೊಮ್ಮೆ ಸತ್ಯದ ಘೋರಿಯ ಮೇಲೆ ಸುಳ್ಳಿನ ಕೋಟೆಯನ್ನು ಕಟ್ಟಿಕೊಂಡು ಮಾನಸಿಕ ನೆಮ್ಮದಿಯನ್ನು ಉಳಿಸಿಕೊಳ್ಳಬೇಕಾಗುತ್ತದೆ.
ನಾವು ಹಾಗೆ ಮಾಡದೆ ಬೇರೆ ದಾರಿ ಇರಲಿಲ್ಲ. ಮಗಳ ನೆಮ್ಮದಿ ನಮಗೆ ಮುಖ್ಯ. ಈಗ ಎಲ್ಲವೂ ಸರಿಯಾಗಿದೆ. ಹಾಗೇ ಇರಲು ಬಿಟ್ಟರೆ ಎಲ್ಲರಿಗೂ ನೆಮ್ಮದಿ.
ಮೃದುಲಾ ಕೈಯಲ್ಲಿದ್ದ ಚೀಟಿಯನ್ನು ಹರಿದು ಚೂರುಚೂರು ಮಾಡಿ ಅಲ್ಲೇ ಇದ್ದ ಕಸದ ಬುಟ್ಟಿಯೊಳಗೆ ತಳ್ಳಿಬಿಟ್ಟರು.

