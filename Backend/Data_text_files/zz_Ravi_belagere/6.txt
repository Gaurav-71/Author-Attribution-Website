
ಈ ಹುಡುಗ ಸುದೀಪ್.

ಆತನ ಬಗ್ಗೆ ನನಗೊಂದು ಪ್ರೀತಿಯಿದೆ. ಸೌಜನ್ಯವಂತ ಮನುಷ್ಯ. ಆತನ ಸಾರ್ವಜನಿಕ ನಡಾವಳಿಯಲ್ಲಿ ದೋಷಗಳಿಲ್ಲ. ಎಂಥ ಪ್ರೊಡ್ಯೂಸರ್ ಆದರೂ, ಯಾವುದೇ ಭಾಷೆಯವರಾದರೂ ಕಣ್ಣು ಮುಚ್ಚಿಕೊಂಡು ಕೋಟ್ಯಂತರ ರುಪಾಯಿ ಹೂಡಬಹುದು. ಈ ದರ್ಶನ್, ದುನಿಯಾ ವಿಜಿ ಇತ್ಯಾದಿ ತರಲೆಗಳಿವೆಯಲ್ಲ? ನೀವು ಸುದೀಪ್‌ನನ್ನು ಇವರಿಗೆ ಹೋಲಿಸಲೇ ಬೇಡಿ. ಅವನು ಸಂಪೂರ್ಣವಾಗಿ ವಿಭಿನ್ನ.

“ಬಿಟ್ಟೇ ಬಿಡಿ. ಸುದೀಪ್ ಬಗ್ಗೆ ಬರೆದು ಏನಾಗಬೇಕಿದೆ?" ಅಂದೆ. ಅಂದ ಮಾತ್ರಕ್ಕೆ, ಇದು ಪೂರ್ತಿಯಾಗಿ ಬಿಟ್ಟೇ ಬಿಡುವಂಥ ಸಂಗತಿಯೂ ಅಲ್ಲ. ಒಬ್ಬ ಪ್ರಖ್ಯಾತ, ಯಶಸ್ವೀ ನಟನ ನಿಜ ಬದುಕಿನ ಬಗ್ಗೆ ತಿಳಿದುಕೊಳ್ಳುವ ಇಚ್ಛೆ ಓದುಗರಿಗಿರುತ್ತದೆ. ಅದು ಅವರ ಹಕ್ಕೂ ಹೌದು.

ಮತ್ತೇನಿಲ್ಲ. ಸುದೀಪ್ ಮತ್ತು ಆತನ ಪತ್ನಿ ಪ್ರಿಯಾ ನಡುವೆ ಭಿನ್ನಾಭಿಪ್ರಾಯವಿದೆ. ಇವತ್ತಿನ ಮಾತಲ್ಲ, ಅವರ ಮನಸುಗಳು ದೂರವಾಗಿ ಹಲವು ವರ್ಷಗಳೇ ಆಗಿವೆ. ಸುದೀಪ್ ಆಕೆಗೆ ಚಿಕ್ಕ ತೊಂದರೆಯನ್ನೂ ಕೊಟ್ಟಿಲ್ಲ. ಆಕೆ ಪ್ರತ್ಯೇಕವಾಗಿ ಇದ್ದರು. ಬೇಕಾದ ಖರ್ಚು, ಯೋಗಕ್ಷೇಮ-ಎಲ್ಲವನ್ನೂ ನೋಡಿಕೊಂಡದ್ದು ಸುದೀಪ್. ಅಷ್ಟೇ ಚೆನ್ನಾಗಿ ಮಗುವನ್ನೂ ನೋಡಿಕೊಂಡಿದ್ದಾನೆ. ಸುದೀಪ್‌ಗೆ ಅನೇಕ ಚಿತ್ರನಟರಿಗಿದ್ದಂತೆ ಚಟಗಳಿಲ್ಲ. ಅಫೇರು-ಹಾಳುಮೂಳು ಯಾವುದೂ ಇಲ್ಲ. ಕಟ್ಟಿಕೊಂಡ ಪತ್ನಿಗೆ, ತಾನು ಭುವಿಗೆ ಕರೆತಂದ ಮಗುವಿಗೆ ಏನನ್ನೂ ಕಡಿಮೆ ಮಾಡಿದವನಲ್ಲ. ತನ್ನ ಸಭ್ಯತೆ ಬಿಟ್ಟುಕೊಟ್ಟವನಲ್ಲ. ಸುದೀಪ್ ಪತ್ನಿಯೂ ತುಂಬ ಗೌರವಸ್ಥ ಹೆಣ್ಣು ಮಗಳು. ಪರಸ್ಪರ ದೂರವಾದುದು ಬಿಟ್ಟರೆ ಅವರ ನಡುವೆ ಮತ್ತೆಂಥದ್ದೂ ಇಲ್ಲ.

ಈಗ ಅವರು ಕಾನೂನುಬದ್ಧವಾಗಿ ಬೇರೆಯಾಗಲಿದ್ದಾರೆ. ಪರಸ್ಪರರು ಒಪ್ಪಿಗೆಯಿಂದಲೇ ಫ್ಯಾಮಿಲಿ ಕೋರ್ಟ್‌ನಲ್ಲಿ ಡಿವೋರ್ಸ್ ಅರ್ಜಿ ಸಲ್ಲಿಸಿದ್ದಾರೆ. ಪರಸ್ಪರರು ಒಪ್ಪಿ ಒಂದಾಗಬಹುದಂತೆ. ಬೇರೆಯಾದರೆ ತಪ್ಪೆ? ಸುದೀಪ್ ಪತ್ನಿ ಒಂದೇ ಒಂದು ತಕರಾರು ಮಾಡಿಲ್ಲ. ಅಪಸವ್ಯದ ಮಾತು ಆಡಿಲ್ಲ. ಸ್ವತಃ ಸುದೀಪ್ ತನಗೇನೋ ತೊಂದರೆಯಾಗಿದೆ ಅಂತ ಒಂದು ಮಾತು ಅಂದಿಲ್ಲ. ನನಗೆ ಸುದೀಪ್ ವರ್ಷಾಂತರಗಳ ಪರಿಚಯವಿರೋ ಜೀವಿ. ಆತನ ತಂದೆ ಪರಿಚಿತರು. ತಾಯಿ ಕೂಡ. ಸುದೀಪ್ ಮತ್ತು ಪ್ರಿಯಾ ಒಟ್ಟಿಗಿಲ್ಲ ಎಂಬ ಸಂಗತಿ ನನಗೆ ಖಂಡಿತವಾಗ್ಯೂ ಗೊತ್ತಿತ್ತು. ಅದು ಯಾವುದೇ ಕುಟುಂಬದಲ್ಲಿ ಆಗಬಹುದಾದಂಥ ಸಂಗತಿ. ಬೇರೆ ನಟ-ನಿರ್ದೇಶಕರು ಈ ತರಹದ ಸೌಜನ್ಯ ತೋರಗೊಟ್ಟಿದ್ದೇ ಆದರೆ ಅವರ ಬಗ್ಗೆ ಚಕಾರ ಶಬ್ದ ನಾವು ಬರೆಯುತ್ತಿರಲಿಲ್ಲ. ಈಗಲೂ ಪರಸ್ಪರರು ಒಪ್ಪಿ ದೂರವಾಗುತ್ತಿರುವ ಸಂದರ್ಭದಲ್ಲಿ ಚಕಾರವೆತ್ತುವಂಥದ್ದು ಏನೂ ಇಲ್ಲ.

ಉಳಿದೆಲ್ಲರಿಗಿಂತ ಹೆಚ್ಚಾಗಿ ಅನೇಕ ಪ್ರಕರಣಗಳನ್ನು ನೋಡಿದವರು ನಾವು. ಹೆಂಡತಿಯನ್ನು ಬಡಿದು, ರಾಮಾ-ರಕ್ತ ಮಾಡಿ, ಜೈಲಿನ ಹೆಬ್ಬಾಗಿಲಿಗೆ ಹೋದ ತಕ್ಷಣ ಭೂ ಚಕ್ರವಾಯು ಬಂದವನಂತೆ ಅಂಗಾತ ಬಿದ್ದವನು ದರ್ಶನ್. ಇನ್ನು ಅವನಾ? ಬ್ಲಾಕ್ ಗೊಬ್ರ ವಿಜಯ. ಅವನು ಸಿಂಪಲ್ಲಾಗಿ ಮಾಡಿಕೊಂಡ ಲವ್ ಸ್ಟೋರಿಗಳು ಒಂದೆರಡಲ್ಲ. ಹೆಂಡತಿ ಅತ್ತ ಇರಲಿ: ಅವನು ಶುಭಾ ಪೂಂಜಾಳನ್ನು ಕಾಡಿದ ವಿವರಗಳೇ, ಟೀವಿ ಧಾರಾವಾಹಿಯ ಸರುಕುಗಳು. ಓಂಪ್ರಕಾಶ್ ರಾವ್ ಎಂಬ ಮೂರ್ಖನಿಗೆ ತಾನು ಆದ ಮದುವೆಗಳದೇ ಎಣಿಕೆ  ಸಿಗುತ್ತಿಲ್ಲ. ಶ್ರುತಿ ಪರಿಸ್ಥಿತಿ ನಿಮಗೆ ಗೊತ್ತಿದೆ. ಶಶಿಕುಮಾರ್‌ನನ್ನು ಇಂಡಸ್ಟ್ರಿಯೇ ಮರೆತಿದೆ. ಕ್ಷುಲ್ಲಕ ಕಾರಣಕ್ಕೆ ಕುಡಿಯಲಾರಂಭಿಸಿ ಆ ಪರಿ ಶ್ರೀಮಂತ ರಘವೀರ್ ಅದರಲ್ಲೇ ನಾಶವಾಗಿ ಹೋದ.

ಇಂಥ ಕಥೆಗಳು ಅವೆಷ್ಟಿವೆಯೋ?

ಈಗ ತುಂಬ ರೆಸ್ಪೆಕ್ಟ್‌ಫುಲ್ ರೀತಿಯಲ್ಲಿ ಸುದೀಪ್ ಮತ್ತು ಪ್ರಿಯಾ ಡಿವೋರ್ಸ್ ಪಡೆಯಲಿದ್ದಾರೆ. ಪ್ರತ್ಯೇಕಗೊಂಡರೇನಂತೆ? ಅವರಿಬ್ಬರೂ ಚೆನ್ನಾಗಿರಲಿ. ಇನ್ನೇನಿದೆ?

