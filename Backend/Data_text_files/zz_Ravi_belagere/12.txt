
ನಾನೊಂದು ಹೊಸ ಕಾರು ತೆಗೊಂಡೆ, ನಮ್ಮನೆ ಬೆಕ್ಕು ಮರಿ ಹಾಕಿದೆ, ನಿನ್ನೆಯಷ್ಟೇ ಹೇರ್ ಕಟ್ ಮಾಡಿಸಿಕೊಂಡೆ, ಇದು ನನ್ನ ಹೊಸ ಹೇರ್ ಸ್ಟೈಲ್, ನನ್ನ ಹಿಂಭಾಗದಲ್ಲಿ ಆಗಿದ್ದ ಕುರು ನಿಮ್ಮೆಲ್ಲರ ಹಾರೈಕೆಯಿಂದ ಮಾಗುತ್ತಿದೆ, ನನ್ನ ಮಗ ಇವತ್ತು ಸ್ಕೂಲಿಗೆ ಹೋಗಿಲ್ಲ.

ಹೀಗೆಲ್ಲಾ ತಮ್ಮ ‘ಆತ್ಮಕಥನ’ಗಳನ್ನು ಸ್ಟೇಟಸ್ಸಲ್ಲಿ ಹಾಕಿಕೊಂಡು ಲೈಕ್‌ಗೋಸ್ಕರ ಕಾಯುವ ಫೇಸ್‌ಬುಕ್ ಸದಸ್ಯರ ಬಗ್ಗೆ ಹಿಂದೊಮ್ಮೆ ಬರೆದಿದ್ದೆ. ಏನಾದರೂ ಬರೆಯಬೇಕು ಎಂಬ ಹಟಕ್ಕೆ ತಮ್ಮ ದೈನಂದಿನ ಚಟುವಟಿಕೆಗಳನ್ನೆಲ್ಲಾ ಫೇಸ್‌ಬುಕ್ಕಲ್ಲಿ ದಾಖಲಿಸುತ್ತಾ ಹೋಗುವ ಈ ಅಗೋಚರ ಶತ್ರುಗಳ ಕಾಟದಿಂದ ಪಾರಾಗುವುದಕ್ಕೆ ಅಂಥವರನ್ನು ಅನ್ ಫ್ರೆಂಡ್ ಮಾಡಿದ್ದೂ ಉಂಟು. ಹೊಸ ತಂತ್ರಜ್ಞಾನ ಅಥವಾ ಮಾಧ್ಯಮವೊಂದು ಕೈಗೆ ಸಿಕ್ಕಾಗ ಅದನ್ನು ಹೇಗೆ ಬಳಸಿಕೊಳ್ಳಬೇಕು ಅನ್ನುವುದರ ಬಗ್ಗೆ ನಮಗೆ ಗೊಂದಲ ಉಂಟಾಗುವುದು ಸಹಜ. ಆದರೆ ಫೇಸ್‌ಬುಕ್ ಈಗ ಹೊಸ ಮಾಧ್ಯಮವಾಗಿ ಉಳಿದಿಲ್ಲ, ಅದು ನಮ್ಮ ದೈನಿಕದ ಒಂದು ಭಾಗವಾಗಿ ಕೆಲವು ವರ್ಷಗಳೇ ಕಳೆದಿವೆ. ಆದರೆ ಅದರ ಸಾಧ್ಯತೆ ಮತ್ತು ಬಳಕೆಯ ಬಗ್ಗೆ ಯಾರೂ ಗಂಭೀರವಾಗಿ ಯೋಚಿಸುತ್ತಿಲ್ಲ ಎಂಬ ವ್ಯಥೆ ನನ್ನನ್ನು ಕಾಡಿದೆ. ಕೆಲವರಂತೂ ಫೇಸ್‌ಬುಕ್ಕನ್ನು ಮೊಬೈಲ್ ಫೋನ್ ಥರ ಬಳಸುತ್ತಿದ್ದಾರೆ. ಕಾಫಿ ಆಯ್ತಾ, ತಿಂಡಿ ಆಯ್ತಾ, ಮಧ್ಯಾಹ್ನದ ಊಟಕ್ಕೆ ಏನು ತಿಂದ್ರಿ, ಆಮೇಲೆ ಇನ್ನೇನು ಸಮಾಚಾರ? ಹೀಗೇ ಕುಶಲೋಪರಿ ಸಾಗುತ್ತದೆ.

ಇತ್ತೀಚಿನ ಇನ್ನೊಂದು ಅಪಾಯಕಾರಿ ಬೆಳವಣಿಗೆಯೆಂದರೆ ತಮಗಾಗದೇ ಇರುವವರನ್ನು ಹಣಿಯುವುದಕ್ಕೆ ಫೇಸ್‌ಬುಕ್ ಬಳಕೆಯಾಗುತ್ತಿರುವುದು. ಜಾತಿ, ಪಂಥ, ಧರ್ಮ ಇತ್ಯಾದಿಗಳ ಹೆಸರಲ್ಲಿ ಈ ನಿಂದನಾಸ್ತುತಿ ನಡೆಯುತ್ತದೆ. ಕವಿಗಳು, ಸಾಹಿತಿಗಳು ಅನಿಸಿಕೊಂಡವರೂ ಇಂಥಾ ಬೈಯ್ಯೋ ಕಾರ್ಯಕ್ರಮದಲ್ಲಿ ಸಕ್ರಿಯವಾಗಿ ಪಾಲ್ಗೊಳ್ಳುತ್ತಿದ್ದಾರೆ. ಇವರೆಲ್ಲರಿಂದ ದೂರ ನಿಂತು ಫೇಸ್‌ಬುಕ್ಕನ್ನು ಸದ್ಬಳಕೆ ಮಾಡಿಕೊಳ್ಳುವುದು ಹೇಗೆ?

ಇವತ್ತು ನನ್ನ ಹಳೇ ಗೆಳೆಯ ಶಾಮಿ (ಎಸ್.ಕೆ. ಶಾಮಸುಂದರ್) ಹಾಕಿದ ಪೋಸ್ಟ್ ಒಂದನ್ನು ಓದುತ್ತಿದ್ದೆ. ಫೇಸ್‌ಬುಕ್ಕಲ್ಲಿ ಯಾವ ರೀತಿಯ ಸ್ಟೇಟಸ್ಸುಗಳನ್ನು ಹಾಕಬೇಕು ಅನ್ನುವುದಕ್ಕೆ ಇದೊಂದು ಸೊಗಸಾದ ಉದಾಹರಣೆಯಾದೀತು. ಒಂದು ಸಾರಿ ಈ ಸಾಲುಗಳನ್ನು ಓದಿಕೊಳ್ಳಿ (ಒಂದೆರಡು ಪ್ಯಾರಾಗಳನ್ನು ಎಡಿಟ್ ಮಾಡಿದ್ದೇನೆ).

“ಮೊನ್ನೆ ಒಂದು ಸ್ಟೇಟಸ್ ಹಾಕಿದ್ದೆ. ಸುಮಾರು ಇನ್ನೂರೈವತ್ತು ಪದಗಳ ಟಿಪ್ಪಣಿ. ಕನ್ನಡದಲ್ಲೇ ಬರೆದಿದ್ದೆ. ಮಧ್ಯೆ ಮಧ್ಯೆ, ಅಲ್ಲಲ್ಲಿ ಕೆಲವು ಇಂಗ್ಲಿಷ್ ಪದಗಳನ್ನು ಬಳಸಿದ್ದೆ. ಅದಕ್ಕೆ ಒಬ್ಬ ಕನ್ನಡಿಗರು ಕಾಮೆಂಟ್ ಹಾಕಿದ್ದರು-“ನಿಮ್ಮ ಬರಹ ಸಂಪೂರ್ಣವಾಗಿ ಕನ್ನಡದಲ್ಲೇ ಇದ್ದಿದ್ದರೆ ಚೆನ್ನಾಗಿರ್ತಿತ್ತು" ಎಂದು. ಅವರ ಕನ್ನಡಾಭಿಮಾನಕ್ಕೆ ಕೆಲವು ನಮಸ್ಕಾರಗಳು.

ನಾನು ಬರೆಯುವುದೇ ಇಲ್ಲ, ಬರೆದರೆ ಬರೆಯುವುದು ಕನ್ನಡದಲ್ಲೇ. ಸಮಯ, ಸಂದರ್ಭ, ವಿಷಯ, ವಿಚಾರದ ಓಟಕ್ಕೆ ಧಕ್ಕೆ ಆಗದಿರಲೆಂದು ಇಂಗ್ಲಿಷ್ ಪದ ಅಥವಾ ವಾಕ್ಯವನ್ನು ಆಗಾಗ ಅಲ್ಲಲ್ಲಿ ಪೋಣಿಸುತ್ತೇನೆ. ನನ್ನ ಅನೇಕ ಓದುಗರಿಗೆ ಕನ್ನಡ ಭಾಷಾಜ್ಞಾನ, ಶಬ್ದ ಸಂಪತ್ತು, ವಾಕ್ಯರಚನೆ, ವ್ಯಾಕರಣ, ಸಮಾಸ, ಸಂಧಿ, ಅರ್ಥವಿನ್ಯಾಸಗಳ ಅರಿವಿದೆ ಎಂದು ಗೊತ್ತಿದ್ದೂ ಸಹ.

ಸರ್ವೇ ಸಾಮಾನ್ಯವಾಗಿ ನಾನು ಬರೆಯುವುದು ಕನ್ನಡ ಓದುವುದನ್ನೇ ಮರೆತವರಿಗೆ, ಅಕ್ಷರ ಅಕ್ಷರಗಳನ್ನು ಜೋಡಿಸಿಕೊಂಡು, ನಿಧಾನವಾಗಿ, ಕಷ್ಟಪಟ್ಟು ಓದಲು ಇಷ್ಟಪಡುವವರಿಗೆ. ಒತ್ತಕ್ಷರಗಳನ್ನು, ಅಪರೂಪವಾಗುತ್ತಿರುವ ಶಬ್ದಗಳನ್ನು ಅವರ ಮೇಲೆ ಹೇರದೆ, ಸರಳವಾಗಿ ಬರೆಯಬೇಕೆಂಬುದು ನನ್ನ ಆಸೆ.

ಕನ್ನಡ ಚೆನ್ನಾಗಿ ಗೊತ್ತಿದ್ದೂ ಕನ್ನಡದಲ್ಲಿ ಒಂದು ಮಾತನ್ನೂ ಬರೆಯದ ಮಾತೃಭಾಷಾ ಪ್ರೇಮಿಗಳಿದ್ದಾರೆ. ಯಾರನ್ನೋ ಮೆಚ್ಚಿಸಲು ಅವರು ಇಂಗ್ಲಿಷ್ ಭಾಷೆಗೆ ಮೊರೆ ಹೋಗುತ್ತಾರೆ. ಈ ಸಾಲಿನಲ್ಲಿ ಕನ್ನಡ ಹೋರಾಟಗಾರರು, ರಾಜಕಾರಣಿಗಳು, ಪ್ರತಿಭಾ ಸಂಪನ್ನರು ಇದ್ದಾರೆ. ಅವರೆಲ್ಲರಿಗೂ ನಾನು ಇಲ್ಲಿಂದಲೇ ಮಾಡುತ್ತಿರುವ ಮಂಗಳವಾರದ ನಮಸ್ಕಾರಗಳು.

ಬೇರೆ ಯಾರಾದರೂ ಕನ್ನಡದಲ್ಲಿ ಬರೆಯುತ್ತಲೇ ಇರಲಿ, ಕನ್ನಡಮ್ಮನ ಸೇವೆ ಮಾಡ್ತಾಯಿರಲಿ, ನಾನು ಮಾತ್ರ ಓದಿ ಮಜಾ  ಮಾಡುತ್ತೇನೆ ಎಂಬ ನಿಲುವಿಗೆ ಅಂಟಿಕೊಂಡಿರುವವರು ಜಾಸ್ತಿ ಸಂಖ್ಯೆಯಲ್ಲಿ ಕಾಣಸಿಗುತ್ತಾರೆ. ಅಂತರ್‌ಜಾಲದಲ್ಲಿ, ಸೋಷಿಯಲ್ ಮೀಡಿಯಾದಲ್ಲಿ, ವಿಶೇಷವಾಗಿ ಫೇಸ್‌ಬುಕ್ಕಿನಲ್ಲಿ ಕನ್ನಡದಲ್ಲೇ ಬರೆದುಕೊಂಡರೆ ತಮ್ಮ ಅಂತಸ್ತು ಕಡಿಮೆ ಆಗುತ್ತದೆ ಎಂದು ಭಾವಿಸುವವರೂ ಇದ್ದಾರೆ. ಬೇಕಾದ್ರೆ ತಾವು ಅಂಥವರ ಫೇಸ್‌ಬುಕ್ ಪುಟಕ್ಕೆ ಹೋಗಿ ನೋಡಿ. ಫೇಸ್‌ಬುಕ್ಕಿನ ಎದೆ ಸೀಳಿದರೂ ಅಲ್ಲಿ ನಿಮಗೆ ಒಂದು ಕನ್ನಡ ಪದ ನೋಡಕ್ಕೆ ಸಿಗಲ್ಲ.

ನೀವು ಈಗ ಮಾಡಬೇಕಾದುದಿಷ್ಟೆ. ಆಗಾಗ ನಿಮ್ಮ ಅಂತಸ್ತುಗಳನ್ನು, ಕಾಮೆಂಟುಗಳನ್ನು ಕನ್ನಡದಲ್ಲಿ ಬರೆಯಲು ಇಂದೇ ಶುರುಮಾಡಿ, ಪ್ರಯತ್ನಪಡಿ. ಇಂಗ್ಲಿಷ್ ಓದಕ್ಕೆ, ಅರ್ಥಮಾಡಿಕೊಳ್ಳುವುದಕ್ಕೆ ಬಾರದ ಲಕ್ಷಾಂತರ ಕನ್ನಡಿಗರು ಇವತ್ತು ಫೇಸ್‌ಬುಕ್ ಖಾತೆ ತೆರೆದುಕೊಂಡಿದ್ದಾರೆ. ಅವರಲ್ಲಿ ಅದೃಶ್ಯ ಓದುಗರ ಜತೆಗೆ ನಿಮ್ಮ ತಂದೆ, ತಾಯಿ, ಅಜ್ಜ, ಅಜ್ಜಿ, ಕರುಳುಬಳ್ಳಿಗಳಿವೆ.
 ಅದರಲ್ಲಿ ಕನ್ನಡ ಓದುವುದರ ಜತೆಗೆ, ಕನ್ನಡದಲ್ಲಿ ನಾಲಕ್ಕಕ್ಷರ ಬರೆಯುವುದು ಹೇಗೆ ಅಂತ ಪಕ್ಕದಲ್ಲಿರುವ ಯಾರನ್ನಾದರೂ ಕೇಳಿ, ಕಲಿಸಿ ಕೊಡುತ್ತಾರೆ. ಕನ್ನಡ ಕೀಬೋರ್ಡ್  ಬಳಸಲು ಬಂದರೆ ನಿಮಗೆ ಕನ್ನಡ ಬರೆಯಲು ಬಂದಂತೆ.

ನಿಧಾನಕ್ಕೆ ಆರಂಭಿಸಿ. ಮೊದಲಿಗೆ ಸರಳ ಪದಗಳನ್ನು ಆಯ್ಕೆ ಮಾಡಿಕೊಳ್ಳಿರಿ. ಉದಾಹರಣೆಗೆ-ಅವನು, ಅವಳು, ಕಮಲ, ಬಸವ, ತಂಗಿ. ಆನಂತರ ವಾಕ್ಯ ರಚನೆಗೆ ಕೈ ಹಾಕಿರಿ. ಕಮಲ ಬಸವನ ತಂಗಿ.

ದೊಡ್ಡ ದೊಡ್ಡ ಲೇಖಕ-ಲೇಖಕಿಯರ ಥರ ನನಗೆ ಬರೆಯಕ್ಕೆ ಬರಲ್ಲ ಅಂತ ಸಂಕೋಚ, ಭಯ ಬೇಡ. ಕೀಳರಿಮೆಗೆ ಎಳ್ಳು ನೀರು ಬಿಡಿ. ತಮಗೆ ಅನಿಸಿದ ಏನನ್ನಾದರೂ ನಾಲಕ್ಕು, ನಾಲಕ್ಕೇ ವಾಕ್ಯಗಳಲ್ಲಿ ದಾಖಲಿಸಿ. ಹಾಡುತ್ತಾ ಹಾಡುತ್ತಾ ರಾಗ, ಬರೆಯುತ್ತಾ ಬರೆಯುತ್ತಾ ಜ್ಞಾನಪೀಠ.

ಕನ್ನಡದಲ್ಲಿ ಬರೆಯುವುದರಿಂದ ಅನೇಕ ಪ್ರಯೋಜನಗಳಿವೆ. ಕನ್ನಡ ಭಾಷೆಯಲ್ಲಿ ಓದುವುದನ್ನೇ ನಂಬಿಕೊಂಡಿರುವ ಜನಕ್ಕೆ ಮತ್ತು ಅದನ್ನು ಪ್ರೀತಿಸುವವರಿಗೆ ನೀವು ಇನ್ನಷ್ಟು ಹತ್ತಿರವಾಗುತ್ತೀರಿ. ಲೈಕ್  ಜಾಸ್ತಿ ಬರತ್ತೆ. ಕೆಲವು ಸಂಗತಿಗಳು, ವಿಚಾರಗಳು ನಮ್ಮ ಭಾಷೆಯಲ್ಲೇ ಇದ್ದರೆ ಅವರ ಮಜಾನೇ ಬೇರೆ.

ಇಲ್ಲಿ ತಮಾಷೆಯಿದೆ, ವ್ಯಂಗ್ಯವಿದೆ, ಸಲಹೆಯಿದೆ, ಟೀಕೆಯಿದೆ, ಅನುಭಾವಮೃತವಿದೆ, ಅತಿರೇಕವೆನಿಸದ ಭಾಷಾಪ್ರೀತಿಯಿದೆ, ಕಳಕಳಿಯಿದೆ. ಹಾಗಾಗಿ ಶಾಮಿ ಅಭಿಪ್ರಾಯಕ್ಕೆ ನನ್ನ ಸಹಮತವಿದೆ, ಜೊತೆಗೆ ಸಾವಿರ ಲೈಕ್ಸ್.

ಶಾಮಿ ಸ್ಟೇಟಸ್ ನನಗೆ ಇಷ್ಟವಾಗುವುದಕ್ಕೆ ಇನ್ನೂ ಒಂದು ಕಾರಣವಿದೆ. ಅವರು ಹೇಳಿದ ಹಾಗೆ ನಾನು ಕೂಡ ಬರೆಯುವಾಗ ಅಲ್ಲಲ್ಲಿ ಇಂಗ್ಲಿಷ್ ಪದಗಳನ್ನು ಬಳಸುತ್ತೇನೆ-ಸಮಯ, ಸಂದರ್ಭ, ವಿಚಾರ ಮತ್ತು ಲೇಖನದ ಓಟಕ್ಕೆ ಧಕ್ಕೆಯಾಗದಂತೆ. ನಾನು ಹೇಳಬೇಕಾಗಿರುವುದನ್ನು ಓದುಗರಿಗೆ ಸುಲಭವಾಗಿ ದಾಟಿಸುವುದಕ್ಕೆ ಸಹಾಯವಾಗುತ್ತದೆ ಅನ್ನುವ ಕಾರಣಕ್ಕಾಗಿ ಈ ತಂತ್ರ ಬಳಸುತ್ತೇನೆಯಷ್ಟೇ: ಹೊರತಾಗಿ ಅದು ನನ್ನ ಭಾಷಾಪಾಂಡಿತ್ಯ ಪ್ರದರ್ಶನಕ್ಕಂತೂ ಅಲ್ಲ. ಅಷ್ಟಕ್ಕೂ ಭಾಷಾಭಿಮಾನ ಅಂದರೆ ಇನ್ನೊಂದು ಭಾಷೆಯ ನಿರಾಕರಣೆ ಅಲ್ವಲ್ಲ. ಬರವಣಿಗೆ ಅನ್ನುವುದು ಭಾಷಾ ಕಸರತ್ತೂ ಅಲ್ಲ. ಅದೊಂದು ಆಪ್ತ ಸಂವಾದವಾಗಿರಬೇಕು. ಓದುಗ ನಮ್ಮ ಮುಂದೆಯೇ ಚಕ್ಕಳಮಕ್ಕಳ ಹಾಕಿ ಕುಳಿತುಕೊಂಡು ನಾವು ಹೇಳುವುದನ್ನು ಶ್ರದ್ಧೆಯಿಂದ ಆಲಿಸುತ್ತಿದ್ದಾನೆ ಅಂದುಕೊಂಡೇ ಬರೆಯಬೇಕು. ಕೆಲವು ಟೆಕ್ನಿಕಲ್ ಸಂಗತಿಗಳನ್ನು ಹೇಳುವಾಗ ಇಂಗ್ಲಿಷ್ ನುಸುಳುವುದು ಅನಿವಾರ್ಯವಾಗುತ್ತದೆ. ಅದಕ್ಕೊಂದು ಕ್ಲಿಷ್ಟ ಕನ್ನಡ ಪದವನ್ನು ಹಾಕಿ ರಸಭಂಗಗೊಳಿಸುವುದು ನನಗಿಷ್ಟವಾಗುವುದಿಲ್ಲ. ಉದಾಹರಣೆಗೆ ಫೇಸ್‌ಬುಕ್ಕನ್ನೇ ತೆಗೆದುಕೊಳ್ಳಿ. ಕೆಲವರು ಇದಕ್ಕೆ ಮುಖಪುಟ ಎಂದು ಬಳಸುತ್ತಾರೆ. ಒಬ್ಬ ವ್ಯಕ್ತಿ, ಪತ್ರಿಕೆ, ಸಂಸ್ಥೆಯ ಹೆಸರನ್ನು ಅನುವಾದ ಮಾಡುವುದು ಆಭಾಸವಾಗುತ್ತದೆ ಅನ್ನುವುದು ನನ್ನ ಭಾವನೆ. ಅದು ನಾಮಪದ ಅಷ್ಟೆ.

