ಇತ್ತೀಚೆಗೊಂದು ಮಧ್ಯಾಹ್ನ ದಾವಣಗೆರೆಯಿಂದ ರವೀಂದ್ರನಾಥ್ ಬಂದಿದ್ದ. ಬಾಲ್ಯದ ಗೆಳೆಯ. ಬಳ್ಳಾರಿಯಲ್ಲಿದ್ದವನು. ನಮ್ಮೆಲ್ಲರಿಗಿಂತ ಮುಂಚಿತವಾಗಿಯೇ ಅವನಿಗೆ ಮೀಸೆ ಬಂದಿದ್ದವು. ಅವನ ತಮ್ಮ ಶಶಿಗೆ ಪ್ರಿಡಾಮಿನೆಂಟ್ ಆಗಿ ಕಾಣುತ್ತಿದ್ದುದೊಂದು ಮಚ್ಚೆ ಇತ್ತು. ಅವರಿಬ್ಬರೂ ಈಗ ದಾವಣಗೆರೆಯಲ್ಲಿ ಸ್ಥಿರವಾಗಿದ್ದಾರೆ. ರವೀಂದ್ರ ಎಣ್ಣೆ ವ್ಯಾಪಾರ ಮಾಡುತ್ತಾನೆ. ಶಶಿಗೆ ಎಲ್.ಐ.ಸಿ.ಯ ವ್ಯಾಪಾರ. ಸುಮಾರು ಮೂವತ್ತು ವರ್ಷಗಳ ಹಿಂದಿನ ಗೆಳೆಯರು. ಮಾತಾಡುತ್ತ ಕುಳಿತಾಗ ಯಾವ್ಯಾವುದೋ ನೆನಪುಗಳ ಕದಲಿಕೆ. ಕಾಲದ ತಿರುಗಣಿಗೆ ಬಿದ್ದು ಮರೆತೇ ಹೋದ ಗೆಳೆಯರನೇಕರು ನೆನಪಿನ ದೋಣಿ ಹತ್ತಿ ತೇಲಿ ಬಂದಿದ್ದರು. ಅವರೆಲ್ಲರ ಬಗ್ಗೆ ಅಲ್ಲದಿದ್ದರೂ, ಅವರಲ್ಲಿ ಕೆಲವರ ಬಗ್ಗೆಯಾದರೂ ನಿಮಗೆ ಹೇಳಬೇಕು. ಹೇಳೇಳುತ್ತಲೇ ನಿಮಗೆ ನನ್ನ ಪರಿಚಯವಾಗಬೇಕು. ‘ನಿನ್ನ ಗೆಳೆಯರ‍್ಯಾರು ಎಂಬುದನ್ನು ಹೇಳು. ನೀನು ಎಂಥವನು ಅಂತ ಹೇಳ್ತೀನಿ!’ ಎಂಬುದೊಂದು ಇಂಗ್ಲಿಷ್ ಗಾದೆಯಂತೆ. ಗೊತ್ತಿಲ್ಲ. ಗಾದೆಗಳನ್ನು ಯಾರು ಸೃಷ್ಟಿ ಮಾಡುತ್ತಾರೋ ಸರಿಯಾಗಿ ಗೊತ್ತಿಲ್ಲ. ಸೃಷ್ಟಿಯಾದ ಗಾದೆಗಳೆಲ್ಲ ಸರಿಯಾದಂಥವಲ್ಲ ಅಂತ ಮಾತ್ರ ಖಂಡಿತ ಹೇಳಬಲ್ಲೆ! ನಿಮಗೆ ಬೇಸರವಾಗಬಹುದೇನೋ; ನನ್ನ ಗೆಳೆಯರನ್ನು ನೋಡಿ. ನಾನೆಂಥವನು ಅಂತ ಮಾತ್ರ ನೀವು ಖಂಡಿತ ಹೇಳಲಾರಿರಿ.

ಅವರಲ್ಲಿ ಮಹಾನ್ ಮೇಧಾವಿಗಳಿದ್ದರು. ಪರಮ ಪೆದ್ದರಿದ್ದರು. ಹುಟ್ಟಾ ಕ್ರಿಮಿನಲ್‌ಗಳಿದ್ದರು. ಜನ್ಮತಃ ಸಂಭಾವಿತರಿದ್ದರು. ನಿಜಕ್ಕೂ ಪರಾಕ್ರಮಿಗಳಿದ್ದರು. ಯಾವತ್ತಿಗೂ ಸೋಲದ ಆಟಗಾರರಿದ್ದರು. ಆಗರ್ಭ ಶ್ರೀಮಂತರಿದ್ದರು. ನನಗಿಂತ ದೈನೇಸಿಯಾದ ಬಡವರಿದ್ದರು. ವೃತ್ತಿ ನಿರತ ವೇಶ್ಯೆಯರ ಮಕ್ಕಳಿದ್ದರು. ಶುದ್ಧ ಆಚಾರ್ಯರ ಪರಿಶುದ್ಧ ಸಂತಾನಗಳಾಗಿದ್ದವರಿದ್ದರು. ನನ್ನ ಗೆಳೆಯರ ರೇಂಜು ದೊಡ್ಡದು. ವೆರೈಟಿ ಮತ್ತೂ ದೊಡ್ಡದು. ಒಂದು ಊರಲ್ಲ. ಒಂದು ಕೇರಿಯಲ್ಲ. ಬಳ್ಳಾರಿ, ತುಮಕೂರು, ಧಾರವಾಡ, ಹುಬ್ಬಳ್ಳಿ, ಹರಿದ್ವಾರ, ಬೆಂಗಳೂರು, ಗೌಹಾತಿ, ಅರುಣಾಚಲ ಪ್ರದೇಶ, ರಾಯಚೂರು, ಗುಲಬರ್ಗಾ, ಅಮೆರಿಕ, ಅಬುದಬಿ.....ಹೀಗೆ ಎಲ್ಲಿ ಕೈ ಇಟ್ಟರೂ ಅಲ್ಲೊಂದು ಗೆಳೆತನದ ಗುರುತಿದೆ. ನಾನು ಗುರುತಿಸಬಲ್ಲುದೊಂದು ವಿಳಾಸವಿದೆ. ನನ್ನನ್ನು ಗುರುತಿಸಬಲ್ಲ, ಆದರಿಸಬಲ್ಲ ಮಿತ್ರ ಹೃದಯವೊಂದಿದೆ. ಹೀಗಾಗಿ ನಾನು ಸಂತುಷ್ಟ. ಆ ಕಾರಣಕ್ಕಾಗಿಯೇ ಅದೃಷ್ಟವಂತ.
ತಮಾಷೆಯೆಂದರೆ, ಇವತ್ತು ದಿನ ಬೆಳಗಾದರೆ ನಡುರಾತ್ರಿಯ ತನಕ ಅಕ್ಷರಗಳಲ್ಲೇ ಮುಳುಗಿಹೋಗಿರುವ ನನಗೆ, ಈಗೊಂದು ನಲವತ್ತು ವರ್ಷಗಳ ಕೆಳಗೆ, ಅಂದರೆ ನನ್ನ ತಾರುಣ್ಯದ ಮೊದಲ ಜಾವದ ತನಕ ಒಬ್ಬೇ ಒಬ್ಬ ಸಾಹಿತಿಯ ಗೆಳೆತನವೂ ಇರಲಿಲ್ಲ. ನನ್ನ ಓರಗೆಯ ಲೇಖಕರಾದ ನಾಗತಿಹಳ್ಳಿ, ಮಾವಿನಕುಳಿ, ಜಯಂತ್, ಬಿ.ಎಲ್. ವೇಣು, ಪ್ರತಿಭಾ, ನೇಮಿಚಂದ್ರ ಮುಂತಾದವರನ್ನೆಲ್ಲ ನಾನು ನೋಡಿ ಹೆಚ್ಚೆಂದರೆ ಮೂವತ್ತು ವರ್ಷಗಳಾಗಿರಬಹುದು. ನಾವೆಲ್ಲ ಹೆಚ್ಚು ಕಡಿಮೆ ಒಟ್ಟಿಗೇ ಬರೆಯಲಾರಂಭಿಸಿದವರು. ಆದರೆ 1983-84ರ ತನಕ ಅಪ್ಪಿತಪ್ಪಿ ಕೂಡ ಸಾಹಿತ್ಯ ಸಮ್ಮೇಳನಗಳಿಗೆ, ಸೆಮಿನಾರು ಕವಿಗೋಷ್ಠಿಗಳಿಗೆ ಕಾಲಿಡದ ನನಗೆ ಈ ಎಲ್ಲ ಹೆಸರುಗಳೂ ಬಹುದೂರದ ಅಚ್ಚರಿಗಳೆ. ಇವರೆಲ್ಲ ನನಗಿಂತ ಶ್ರೇಷ್ಠರು, ತುಂಬ ಓದಿಕೊಂಡವರು, ನನಗಿಂತ ಚೆನ್ನಾಗಿ ಬರೆಯಬಲ್ಲವರು, ಸಾಹಸಿಗಳು, ದೊಡ್ಡ ಊರುಗಳಲ್ಲಿರುವವರು! ಇವರ ಮುಂದೆ ನಾನೇನು, ನನ್ನ ತಾಕತ್ತಾದರೂ ಏನು ಅಂದುಕೊಳ್ಳುತ್ತಿದ್ದೆ. ನಾನು ಅಸ್ತಿತ್ವದಲ್ಲಿದ್ದ ಸಮಾಜಕ್ಕೆ, ನಾನು ವ್ಯವಹರಿಸುತ್ತಿದ್ದ ಗೆಳೆಯರಿಗೆ ಈ ಅಕ್ಷರ ಲೋಕವೆಂಬುದು, ಅದು ಬೇರೆಯೇ ಗ್ರಹದ ಮಾತು. ನಾನೀಗ ಧಾರವಾಡದಲ್ಲಿ ಎಂ.ಎ. ಮಾಡ್ತಿದೀನಿ ಎಂದು ಬಳ್ಳಾರಿಯ ಗೆಳೆಯನೊಬ್ಬನಿಗೆ ಹೇಳಿದಾಗ “ಹೌದಾ, ಅಬ್ಬ! ಎಷ್ಟು ಕೊಡ್ತಾರೆ?" ಎಂದು ಕಣ್ಣರಳಿಸಿ ಕೇಳಿದ್ದ. ಅಂಥ ಗೆಳೆಯರು ನನ್ನವರು.

ಅವರ ಪೈಕಿ ನಂದಕುಮಾರ್ ಮತ್ತು ತಾಜುದ್ದೀನ್ ಎಂಬಿಬ್ಬರು ಮಿತ್ರರಿಗೆ ಬಳ್ಳಾರಿಯ ಸೆಶನ್ಸ್ ನ್ಯಾಯಾಲಯದಲ್ಲಿ ಜೀವಾವಧಿ ಶಿಕ್ಷೆ ವಿಧಿಸಲ್ಪಟ್ಟಾಗ ಕೋರ್ಟಿನ ಆವರಣದಲ್ಲಿ ನಿಂತು ನಂದುವಿನ ಕೈ ಹಿಡಿದು ಮಗುವಿನಂತೆ ಅತ್ತು ಬಿಟ್ಟಿದ್ದೆ. ಅವರಿಬ್ಬರೂ ಸೇರಿಕೊಂಡು ನನ್ನ ಇನ್ನೊಬ್ಬ ಗೆಳೆಯನಾದ ಮಲ್ಲಿಕಾರ್ಜುನ ಎನ್ನುವವನನ್ನು ಕೇವಲ ನೂರ ಹತ್ತು ರುಪಾಯಿಗಳಿಗಾಗಿ ಇರಿದು ಕೊಲೆ ಮಾಡಿಬಿಟ್ಟಿದ್ದರು. ಆ ಕೇಸು ಮುಗಿದು ಅದೆಷ್ಟೋ ವರ್ಷಗಳ ನಂತರ ನಂದು, ಜೈಲಿನಿಂದ ಈಚೆಗೆ ಬರುವ ಹೊತ್ತಿಗೆ ಕೇವಲ ‘ರವಿ’ಯಾಗಿದ್ದ ನಾನು, ರವಿ ಬೆಳಗೆರೆಯಾಗಿ ಬಿಟ್ಟಿದ್ದೆ. ನಂದುವೂ ತುಂಬ ಬದಲಾಗಿದ್ದ. ಒಂದು ಎಳ್ಳುಕಾಳಿನಷ್ಟೂ ಬದಲಾಗದೆ ಇದ್ದವನು ತಾಜುದ್ದೀನ್ ಮಾತ್ರ. ಭೇಟಿಯಾದ ಮರುಕ್ಷಣವೆ ‘ನಂಬರ್ ಮಾರೇಂಗೆ ಚಲ್’ ಅಂದಿದ್ದ. ಬಳ್ಳಾರಿಯ ಭಾಷೆಯಲ್ಲಿ ಹಾಗೆಂದರೆ, ವೇಶ್ಯಾವಾಟಿಕೆಗೆ ಹೋಗೋಣ ಅಂತ. ಇವತ್ತಿಗಾದರೂ ತಾಜ್ ಬದಲಾಗಿದ್ದಾನೆ ಅಂತ ನನಗನ್ನಿಸುವುದೇ ಇಲ್ಲ.

ಹಾಗೆ ಕೊಲೆಗಡುಕರಾಗಿ ಹೋದ ಇಬ್ಬರು ಮಿತ್ರರಿಂದ ಬೇರ್ಪಟ್ಟ ನಾನು ಕೆಲವೊಮ್ಮೆ ಅವರಿಗಾಗಿ ಹಲುಬುತ್ತ, ಸಂಕಟಪಡುತ್ತಾ ಹೊಸಗೆಳೆಯರನ್ನು ಹುಡುಕುತ್ತಾ ಓಡಾಡಿಕೊಂಡಿದ್ದೆ. ಪ್ರತಿನಿತ್ಯ ಸಿಗುವ ‘ಹಾಯ್ ಬಾಯ್’ ಗೆಳೆಯರು ಹೇರಳವಾಗಿದ್ದರು. ಅವರಲ್ಲಿ ಕೆಲವರು ನಿಜಕ್ಕೂ ಸಭ್ಯರಾಗಿದ್ದರು. ನಾನು ಕದ್ದು ಕುಡಿಯುತ್ತೇನೆ ಎಂಬ ವಿಷಯವೇ ಅವರ ಪಾಲಿಗೆ ದೊಡ್ಡ ಆಘಾತ. “ರವಿ ಮಾಂಸ ತಿಂತಾನಂತೆ" ಎಂಬುದನ್ನು ಸತ್ಯನಾರಾಯಣ ಪೇಟೆಯ ಖಾಲಿ ಜಗುಲಿಯ ಮೇಲೆ ಅವರೆಲ್ಲ ಕುಳಿತು ದಿನಗಟ್ಟಲೆ ಮಾತನಾಡಿಕೊಳ್ಳುತ್ತಿದ್ದರು. ಅವರಲ್ಲಿ ಕೆಲವರಿಗೆ ನನ್ನೊಂದಿಗೆ ಬಂದು ಒಂದು ಸಲಕ್ಕಾದರೂ ಮಾಂಸದ ರುಚಿ ನೋಡುವ ಆಸೆಯಿತ್ತು. ಧೈರ್ಯವಿರಲಿಲ್ಲ. ಧೈರ್ಯ ಅಲ್ಪಸ್ವಲ್ಪ ಪ್ರಮಾಣದಲ್ಲಿದ್ದವರಿಗೆ ದುಡ್ಡಿರಲಿಲ್ಲ. ಅಂಥ ದಿನಗಳಲ್ಲಿ ನನಗೆ ತೀರ ಅನಿರೀಕ್ಷಿತವಾಗಿ ಜೊತೆಯಾದವನು ರತ್ನ! ಅವನ ಪೂರ್ತಿ ಹೆಸರು ರತ್ನಾಕರ್. ನನ್ನ ಜೀವನದಲ್ಲಿ ನಾನು ನೋಡಿದ ಮೊದಲ ರೌಡಿ. ಬಳ್ಳಾರಿಯ ರೈಲ್ವೆ ಕಾಲನಿಯಲ್ಲಿ ಬಹುಶಃ ಇವತ್ತಿಗೂ ಅವನ ಪರಾಕ್ರಮಗಳ ಕಥೆಗಳನ್ನು ಹೇಳುವವರಿದ್ದಾರೆ. ಅವನು ಕುಳ್ಳಕ್ಕಿದ್ದ. ಆದರೆ ಬಂಡೆಯಂತೆ ಸ್ಥಿರವಾಗಿದ್ದ. ಮೊಟ್ಟಮೊದಲ ಬಾರಿಗೆ ಅವನನ್ನು ನಾನು ಸಂಧಿಸಿದ್ದು ಬಳ್ಳಾರಿಯ ವಾರ್ಡ್ ಲಾ ಹೈಸ್ಕೂಲಿನ ಕಂಪೋಂಡು ಕಟ್ಟೆಯ ಮೇಲೆ. ಕಪ್ಪಗಿನ ಆಳು. ನೆತ್ತಿಯ ಕೂದಲು ಚೇಳುಕೊಂಡಿಗಳಂತೆ ಸುಳಿ ತಿರುಗಿರುತ್ತಿದ್ದವು. ಯಾರೇ ಆದರೂ ನಿಂತು ನೋಡುವಷ್ಟು ಅದ್ಭುತವಾಗಿ ಕಬ್ಬಡ್ಡಿ ಆಡುತ್ತಿದ್ದ. ಕಾಲಲ್ಲಿ ಸದಾ ಸವೆದುಹೋದ ರಬ್ಬರು ಚಪ್ಪಲಿ. ಜೊತೆಗೊಂದು ಸೈಕಲ್ಲು. ಅದರ ಜೊತೆಗಿಬ್ಬರು ಸ್ನೇಹಿತರು. ಅವನಿಗೆ ಒಂದಿಬ್ಬರು ಪ್ರೇಯಸಿಯರೂ ಇದ್ದರು. ಪರಿಚಯವಾದ ಕೆಲವೇ ದಿನಗಳಲ್ಲಿ ರತ್ನಾಕರ್ ನನ್ನನ್ನು ತನ್ನ ಆಪ್ತವಲಯದ ಹುಡುಗನನ್ನಾಗಿಸಿಕೊಂಡು ಬಿಟ್ಟ. ಮಹಾನ್ ಮಡಿವಂತರ ಸತ್ಯನಾರಾಯಣ ಪೇಟೆಯನ್ನು ಧಿಕ್ಕರಿಸಿ ನಾನು ರೈಲ್ವೆ ಕಾಲನಿಯ ಪರಿಶಿಷ್ಟ ಗುಡಿಸಲುಗಳಿಗೆ ವಲಸೆ ಹೋಗಿಬಿಟ್ಟೆ. ಹೆಚ್ಚು ಕಡಿಮೆ ಅಲ್ಲೇ ಇರತೊಡಗಿದೆ. ಬಹುಶಃ ನಾನು ಪಕ್ಕಾ ಮಾಂಸಹಾರಿಯಾದದ್ದೇ ಆವಾಗ. ಬೆಳಗಿನ ಜಾವಕ್ಕೇ ಹೋಗಿ ರತ್ನನನ್ನು ಎಬ್ಬಿಸುತ್ತಿದ್ದೆ. ರಾತ್ರಿಯಿಡೀ ಮರದ ಮೊದ್ದು(log)ಗಳನ್ನು ಸುಟ್ಟು ಕುದಿಸಿರುತ್ತಿದ್ದ ಮೂಳೆಗಳ ಸೂಪ್, ಮಣ್ಣಿನ ಗಡಿಗೆಗಳಿಂದ ಬಸಿದುಕೊಂಡು ಕುಡಿಯುತ್ತಿದ್ದೆವು. ಆಮೇಲೆ ಸೈಕಲ್ಲು ಹತ್ತಿಕೊಂಡು ಹತ್ತಿರದ ಯಾವುದಾದರೂ ಬಾವಿಗೆ ಹೋಗಿ ಈಸು ಬಿದ್ದರೆ ಅದೊಂದು ದೊಡ್ಡ ವ್ಯಾಯಾಮ. ಆಮೇಲೆ ಮತ್ತೆ ಸೈಕಲ್ಲು ಹತ್ತಿ ಕೌಲ್ ಬಜಾರಕ್ಕೆ ನುಗ್ಗಿದರೆ, ಅಲ್ಲಿ ಎತ್ತಿನ ಮಾಂಸದ ಬಿಸಿ ಬಿಸಿ ಹಬೆಯಾಡುವ ಬಿರಿಯಾನಿ! ಕಾಲೇಜಿಗೆ ಹೋದರೂ ಆದೀತು. ಹೋಗದಿದ್ದರೂ ಆದೀತು. ಜೊತೆಗಿದ್ದಷ್ಟು ದಿವಸ ರೈಲ್ವೆ ರತ್ನಾಕರ್ ನನಗೆ ವ್ಯಾಯಾಮ ಕಲಿಸಿದ. ಸಮೃದ್ಧವಾಗಿ ತಿನ್ನುವುದನ್ನು ಕಲಿಸಿದ. ಎಲ್ಲಕ್ಕಿಂತ ಮಿಗಿಲಾಗಿ ಧೈರ್ಯವಾಗಿರುವುದನ್ನು ಕಲಿಸಿದ. ಮಹಾ ಅಳುಕಿನ, ಅಂಜುಬುರುಕ ಸ್ವಭಾವದವನಾಗಿದ್ದ ನನಗೆ ಆ ಧೈರ್ಯ ಅದೆಲ್ಲಿಂದ ಬಂತೋ ಕಾಣೆ. ಸತ್ಯನಾರಾಯಣ ಪೇಟೆಯ ಹುಡುಗರನ್ನು ಸಲೀಸಾಗಿ ಬೆದರಿಸಿಕೊಂಡು ಓಡಾಡತೊಡಗಿದೆ. ರತ್ನಾಕರ್ ನನ್ನಿಂದ ಯಾವ ಪಾತಕವನ್ನೂ ಮಾಡಿಸಲಿಲ್ಲ. ಅವನೊಬ್ಬ ಶುದ್ಧ ಒರಟನೇ ಹೊರತು ಪಾತಕಿಯಲ್ಲ. ಬಳ್ಳಾರಿಯ ಆಗಿನ ಶಾಸಕ ಭಾಸ್ಕರ್‌ನಾಯ್ಡುವಿನ ಪರಮ ರೌಡಿ ಮಗನೊಬ್ಬನನ್ನು ಅವನ ಅಡ್ಡೆಗೇ ನುಗ್ಗಿ ತಾರಾಮಾರಿ ಬಾರಿಸಿ ಬಂದಿದ್ದ. ನಮಗೆ ಅದೇ ಖುಷಿ! ಅಕ್ಷರಶಃ ಅರ್ಧ ಬಳ್ಳಾರಿಯನ್ನಾಳುತ್ತಿದ್ದ ಶಾಸಕನೊಬ್ಬನ ಮಗನನ್ನು ಈ ರೈಲ್ವೆ ಕಾಲನಿಯ ದಲಿತರ ಹುಡುಗ ಬರಿಗೈಲೇ ನುಗ್ಗಿ ಬಡಿದು ಹಾಕಿದನಲ್ಲಾ ಎಂಬ ಸಂತೋಷ. ರತ್ನಾಕರ್‌ನೊಂದಿಗೆ ಹಾಗೆಯೇ ಮುಂದುವರೆದಿದ್ದಿದ್ದರೆ ಬದುಕು ಎಲ್ಲಿಗೆ ಹೋಗಿ ತಲುಪುತ್ತಿತ್ತೋ ಹೇಳಲಾರೆ. ಕಾಲೇಜಿಗೆ ಹೋಗಲಿ, ಬಿಡಲಿ, ಫೆಬ್ರುವರಿ ಮಾರ್ಚ್ ಬಂತೆಂದರೆ ಸಾಕು ಉಳಿದೆಲ್ಲ ಚಟುವಟಿಕೆ ಗಂಟು ಕಟ್ಟಿಟ್ಟು ಓದಲು ಕೂತು ಬಿಡುತ್ತಿದ್ದೆ. ಹೀಗಾಗಿ ಎಲ್ಲಿಯೂ ಫೇಲಾಗದೆ ಬಿ.ಎ. ಮುಗಿಸಿದೆ. ಇದೆಲ್ಲದರ ಮಧ್ಯೆ ಅತ್ಯಂತ ಜತನದಿಂದ ಕಾಪಾಡಿಕೊಂಡು ಬಂದಿದ್ದ ಪ್ರೇಮದ ಬದುಕು ಅನಿರೀಕ್ಷಿತವಾಗಿ ಕತ್ತರಿಸಿಕೊಂಡು ಬಿತ್ತು. ಹಿಮಾಲಯದ ಮೇಲೆ ಬೆವರಿಳಿಸಿ ವಾಪಸು ಬಂದಿದ್ದೂ ಆಯಿತು. ಬಂದವನೇ ಎಂ.ಎ. ಡಿಗ್ರಿಗಾಗಿ ಧಾರವಾಡಕ್ಕೆ ಹೊರಟು ಹೋದೆ. ಮಧ್ಯೆ ಒಮ್ಮೆ ರಜೆಗೆಂದು ಬಳ್ಳಾರಿಗೆ ಬಂದಾಗಲೇ ರತ್ನಾಕರ್ ಸಿಕ್ಕು,

“ಎಲ್ಲಿ ಮರಿ ಕಾಣಿಸ್ತಾನೇ ಇಲ್ಲ?" ಅಂದದ್ದು.

“ಧಾರವಾಡದಲ್ಲಿ ಎಂ.ಎ. ಮಾಡ್ತಿದೀನಿ" ಅಂದೆ.


