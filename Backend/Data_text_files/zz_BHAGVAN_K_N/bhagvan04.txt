ಬಾಡಿಗೆ ಮಂದಿ
ಬಾಡಿಗೆ ಮಂದಿಗವೀಪುರದ ಆರನೇ ರಸ್ತೆ-ನಾಲ್ಕನೇ ಅಡ್ಡರಸ್ತೆಯೆಂದು ಕರೆಸಿಕೊಳ್ಳುವ ಗಲ್ಲಿಯೊಂದರಲ್ಲಿ ದುರುಗಪ್ಪನ ಮನೆ. ಪೊಲೀಸು ಇಲಾಖೆಯಲ್ಲಿದ್ದು, ರಾಜೀನಾಮೆ ಕೊಟ್ಟು ಬಂದಿರುವುದಾಗಿ  ಅವನು  ಳುತ್ತಾನಾದರೂ, ಅವನ ಘನ ಚರಿತ್ರೆ ಕೇಳಿದವರಿಗೆ ಇಲಾಖೆಯೇ ಅವನನ್ನು ಹೊರಕ್ಕಟ್ಟಿರಬಹುದೆಂಬ ಅನುಮಾನ ಬಾರದಿರದು. ಈಗಲೂ ತನ್ನ ಹಳೆಯ ಚಾಳಿ ಹಿಡಿದು ಸಾಕಷ್ಟು ಕಮಾಯಿಸುವುದರಲ್ಲಿ ಖದೀಮ. ಅವನ ಇತ್ತೀಚಿನ ಗಿರಾಕಿ –  ಸದಾನಂದ ಎಂಬೋ ಮೆದು ಮನುಷ್ಯ, ಪುಕ್ಕಲ ಎಂದರೂ ಸರಿಯೇ.ಮುರುಗಪ್ಪ ಅರಿಭಯಂಕರನಾದರೂ ಸಾಫ್ ಸೀದಾ ಮನುಷ್ಯ. ಒಪ್ಪಿಕೊಂಡ ಕೆಲಸವನ್ನು ಮುಗಿಸಿದ ಮೇಲಷ್ಟೆ ಸುಪಾರಿ ಕೀಳುವವನು. ಅದೂ ಸಹ ಇಂತಿಂಥ ಕೆಲಸಕ್ಕೆ ಇಷ್ಟಿಷ್ಟು ಅಂತ ಮುಂಚೆಯೇ ನಿಗದಿ ಮಾಡಿದಷ್ಟು ಮಾತ್ರ. ಈ ಮಧ್ಯೆ ಕೇಳಿದಾಗ ಬಾಡು-ಬೀರಿನ ಖರ್ಚು ಅಷ್ಟಿಷ್ಟು. ಅವನ ಕುರಿತ ಇಂಥ ಮಾಹಿತಿಯನ್ನು ಕೊಟ್ಟಿದ್ದು ಹೊಳೆ ನರಸೀಪುರದ ಸದಾನಂದನ ಖಾಸಾ ಅಳಿಯ. ದುರುಗಪ್ಪನ ತಮ್ಮ ಮೈಸೂರಿನಲ್ಲಿರುವ ಕಾರ್ಖಾನೆಯೊಂದರಲ್ಲಿ ಡ್ರೈವರ್ ಅಂತೆ. ಸದಾನಂದನ ಅಳಿಯ ವೆಂಕಟೇಶನಿಗೆ ಆ ಡ್ರೈವರ್ ಚೆನ್ನಾಗಿ ಗೊತ್ತು. ಅದರಿಂದಾಗಿ ಸ್ವಲ್ಪ ರಿಯಾಯಿತಿ ಸಿಕ್ಕಿ ಈ ಒಂದು ಕೆಲಸಕ್ಕೆ ದುರುಗಪ್ಪ ಒಪ್ಪಿಕೊಂಡಿದ್ದು. ‘ಬೇರೆಯವರಿಗಾದ್ರೆ ಐದು ಸಾವಿರಕ್ಕಿಂತ ಕಮ್ಮಿ ಮುಟ್ತಿರಲಿಲ್ಲ. ನನ್ನ ತಮ್ಮನ ಕಡೆಯಿಂದ ಬಂದಿರೋ ಕೇಸು ಅಂತ ನಾಲ್ಕು ಸಾವಿರಕ್ಕೆ ಒಪ್ಪಿಕೊಂಡಿದ್ದೀನಿ’ ಅಂತ ವೆಂಕಟೇಶನ ಕೈಲಿ ಹೇಳಿಕೊಂಡಿದದನಂತೆ ಅವನೇ. ಮನೆ ಕಟ್ಟಿಸಿ ಹೈರಾಣಾಗಿದ್ದ ಸದಾನಂದನಿಗೆ ಅದೂ ಕೂಡಾ ದುಬಾರಿಯದೇ ಆದರೂ ಮಾಡಿದ ಅಪರಾಧಕ್ಕೆ ದಂಡವೆಂದು ತಿಳಿದ.ಅಷ್ಟೇನೂ ಜನಸಂಚಾರವಿಲ್ಲದ ಆ ಗಲ್ಲಿಗೆ ಹತ್ತಿರವಾಗುತ್ತಿದ್ದಂತೆ ಸದಾನಂದನ ಮೂಗಿಗೆ ಮಸಾಲೆ ಅರೆಯುವ ಗಮಲು ಬಡಿಯುತ್ತದೆ. ಅಸಹ್ಯವೆನಿಸಿದರೂ ಅದರ  ಮೂಲವನ್ನು ಹುಡುಕಿಯೇ ಹೊರಟವನಂತೆ ಆ ಮನೆಯ ಕದ ತಟ್ಟಿದಾಗ ಹೆಂಗಸೊಬ್ಬಳು ಕಿರಿದಾಗಿ ತೆಗೆದ ಕದದ ಹಿಂದಯೇ ನಿಂತು ‘ಯಾರು ಬೇಕು?’ ಅಂತ ಕೇಳುತ್ತಾಳೆ. ಇವನು ದುರುಗಪ್ಪನ ಹೆಸರು ಹೇಳುತ್ತಲೂ ‘ಅತ್ತು ನಿಮಿಷದ ಇಂದೆ ಎಲ್ಲೋ ಓದರಲ್ಲಣ್ಣಾ.. ಏನ್ನಿಮ್ಮೆಸರೂ?’ ಎಂದು ಹೇಳಿದ್ದು ಏಕೋ ಅನುಮಾನ ಹುಟ್ಟಿಸಿತು. ಇಂಥ ಕೆಲಸಗಳೆಲ್ಲ ಗುಟ್ಟಾಗಿಯೇ ನಡೆಯುವಂಥವು. ಆದ್ದರಿಂದ ಈಕೆ ಮಗುಮ್ಮಾಗಿ ನಂಬದಿರುವುದು ಸಹಜವೇಅಂದುಕೊಂಡು ‘ಫ್ಯಾಕ್ಟರಿ ವೆಂಕಟಪ್ಪ ಕಳ್ಸಿರೋದು’ ಅಂತ ಇವನು ಹೇಳಿದ ಕೂಡಲೇ ‘ಬನ್ನಿ  ಕುಂತುಕೊಳ್ಳಿ’ ಎಂಬ ಬದಲಾದ ಪ್ರತಿಕ್ರಿಯೆ ಸಿಕ್ಕಿತು. ಕೂಡಲೇ ಪಕ್ಕದ ಕೋಣೆಯಿಂದಕಣ್ಣುಜ್ಜಿಕೊಂಡು ಬಂದ ದುರುಗಪ್ಪ ಅವನನ್ನು ಒಮ್ಮೆ ನೋಡಿ ‘ವೆಂಕಟಪ್ಪ ಕಳಿಸಿದ್ನಾ, ವಿಷಯ ಎಲ್ಲಾ ತಿಳಿದೈತೆ. ನಿಮಗೇ ಅಂತ ಒಂದ್ಸಾವ್ರ ಕಮ್ಮಿ ಮಾಡ್ಕಂಡಿದ್ದೀನಿ’ ಎಂದ. ಅವನ ಕಣ್ಣಿಂದ ಇನ್ನೂ ಮಂಪರು ಹೋಗಿರಲಿಲ್ಲ. ಆದರೂ ಹೆಂಡತಿಗೆ ಹೇಳಿ ಚಹಾ ಮಾಡಿಸಿದ. ಅದನ್ನು ಹೀರುವಾಗಲಂತೂ ಅದಕ್ಕೆ ಮನೆಯೊಳಗೆ ಆವರಿಸಿದ್ದ ಗಮಲೂ ಸೇರಿ ಹೊಟ್ಟೆ ತೊಳೆಸಿದಂತಾಯ್ತು. ಆದರೂ ಅವನು ಕೇಳಿದ ಕೆಲವು ಪ್ರಶ್ನೆಗಳಿಗಾದರೂಉತ್ತರ ನೀಡಬೇಕಾಗಿತ್ತಲ್ಲಾ, ಅದರಿಂದ ಸಹಿಸಿಕೊಂಡ. ದುರುಗಪ್ಪ ಸಾಧಾರಣ ಎತ್ತರದ ಕಟ್ಟುಮಸ್ತಾದ ಆಸಾಮಿ. ಕೆಂಡ ಉಗುಳುವ ಕಣ್ಣುಗಳು, ಆಫ್ರಿಕಾ ಜನರ ತಲೆಗೂದಲು, ರಾಕ್ಷಸ ಮೂಗಿನ ಕೆಳಗಿನ ಗಿರ್ಜಾ ಮೀಸೆಯ ಜಬರ್ದಸ್ತು, ಬಾರ್ನಲ್ಲೇ ಬೆಳೆಸಿರಬಹುದಾದ ಡುಬ್ಬು ಹೊಟ್ಟೆ, ಒಟ್ಟಿನಲ್ಲಿ ಇಂಥಾ ಕೆಲಸಗಳಿಗೆ ಲಗತ್ತಾದ ಆಸಾಮಿ ! ಮಾತಿನ ಗತ್ತಿನಿಂದಲೇ ‘ಈ ಬಡ್ಡಿ ಮಗ ಹಿಡಿದ ಕೆಲಸ ಗ್ಯಾರೆಂಟಿ’ಎಂಬ ಭರವಸೆ ಹುಟ್ಟಿದ ಮೇಲೂ, ಸದಾನಂದ ‘ನಾಲ್ಕು ಸಾವಿರ ಜಾಸ್ತಿಯಾಯಿತು’ ಅಂತ ರಾಗ ಎಳೆದ.‘ಹಿಂದಿನ ಸೀಎಮ್ಮು ಕಾಲದಲ್ಲಾಗಿದ್ರೆ ಒಪ್ಪಿಕೊಂಡ ಕೆಲ್ಸಾನ ಒಂದು ವಾರದಲ್ಲೇ  ಮುಗಿಸಿಬಿಡ್ತಿದ್ದೆ. ಈಗಿನ ಸೀಎಮ್ಮು, ಹೋಮ್ಮಿನಿಸ್ಟ್ರೂ ಭಾರಿ ಕಿರಿ ಕಿರಿ ಆಸಾಮಿಗಳು.ಅದಕ್ಕೇ ಹುಷಾರಾಗಿ ಕೆಲಸ ಮುಗಿಸ್ಬೇಕು. ಅಲ್ಲದೆ ನನ್ನೊಬ್ನಿಂದ್ಲೇ ಆಗುವಂಥಾ ಕೆಲಸವಲ್ಲ ಇದು. ಪಾರ್ಟಿಗೆ ಭಯ ಹುಟ್ಟಿಸ್ಬೇಕಾದ್ರೂನೂವೆ ಕನಿಷ್ಟ ಮೂರು ನಾಲ್ಕು ಜನ ಬೈಕು ಹುಡುಗರು ಬೇಕು. ಅದಕ್ಕೇ ಸೊಲ್ಪ ಜಾಸ್ತಿ ಖರ್ಚಾಗ್ತದೆ’ ಅಂತ ತಗಾದೆ ತೆಗೆದ ದುರುಗಪ್ಪ.ಗಿರಾಕಿಯಿಂದ ಉತ್ಸಾಹದ ಪ್ರತಿಕ್ರಿಯೆಯೇನೂ ಬಾರದಿದ್ದಾಗ ‘ಆದ್ರೆ ಒಂದ್ಮಾತು.  ಈ ದುರುಗಪ್ಪ ಒಪ್ಕೊಂಡ ಕೆಲ್ಸಾನ ಪೂರ್ತಿ ಮುಗಿಸೋವರೆಗೂ ಕಾಸು ಕೇಳೋವ್ನಲ್ಲ’ಅಂತ ಗಿರ್ಜಾ ಮೀಸೆಯ ತುದಿಯನ್ನು ನವಿರಾಗಿ ತಿರುಗಿಸಿದ. ವೆಂಕಟಪ್ಪನ ಚೀಟಿ ಓದಿಕೊಂಡು ಹುಸಿ ನಕ್ಕನಾದರೂ ಹೂಡಿದ ಅಂದಾಜಿನಲ್ಲಿ ರೂಪಾಯಿ ರಿಯಾಯಿತಿಯನ್ನೂ ತೋರಿಸುವಂತೆ ಕಾಣಲಿಲ್ಲ. ‘ಆ ಕಾಲ ಹಂಗಿತ್ತು, ಇಂತದ್ದೇ ಕೆಲ್ಸಾನ ಮೂರು ಸಾವಿರಕ್ಕೂ ಮಾಡ್ಕೊಟ್ಟಿದ್ದೀನಿ, ಆದ್ರೆ ಈಗ… ಆಗ್ಲೆ ಹೇಳಿದೆನಲ್ಲ ಎಲ್ಲಾನು. ಇಷ್ಟಕ್ಕೂ ಈಚೆಗೆ ನಾನು ಇಂಥವನ್ನೆಲ್ಲ ಕಮ್ಮಿ ಮಾಡ್ಬಿಟ್ಟಿದ್ದೀನಿ. ಏನೋ ನಮ್ಮ ವೆಂಕಟಪ್ಪನ ಕಡೇಯವ್ರು ಅಂತಒಪ್ಕೊಳ್ತಾ ಇದೀನಿ ಅಷ್ಟೆ’ ಅನ್ನುತ್ತಾ ಮುಖ ಬಿಗಿ ಮಾಡ್ಕೊಂಡು ಸದಾನಂದನ ಮುಖವನ್ನೇ ನೋಡತೊಡಗಿದ. ಅದಕ್ಕೆ ಬದಲು ನುಡಿಯಲಾರದ ಸದಾನಂದ ನೂರರ ಐದು ನೋಟುಗಳನ್ನು ಅವನ ಕೈಲಿಟ್ಟು ‘ಆಯ್ತು ಬಿಡಿ, ಆದಷ್ಟು ಜಾಗ್ರತೆ ಮಾಡ್ಕೊಡಬೇಕು’ ಅಂತ ಹಲ್ಲು ಗಿಂಜಿದ.ಅರ್ಧ ಗಂಟೆಗೂ ಹೆಚ್ಚು ನಡೆದ ವ್ಯವಹಾರದಲ್ಲಿ ದುರುಗಪ್ಪನ ಬಾಯಿಂದ ‘ಮುಗಿಸಿ ಬಿಡುವ’ ಮಾತುಗಳೇ ಹೆಚ್ಚು ಬರುತ್ತಿದ್ದವು. ನಡುನಡುವೆ ಬಾಡ್ಗೆ ಜನ, ರೌಡಿಯಿಸಮ್ಮು,  ಬಾರು-ಬೀರು-ಇತ್ಯಾದಿ ಪದಗಳಿಂದ ಇವನು ಬೆಚ್ಚಿದರೂ, ಮುಳ್ಳನ್ನು ಮುಳ್ಳಿನಿಂದಲೇ  ತೆಗೆಯುವ ಪ್ರಕ್ರಿಯೆಯಲ್ಲಿ ಇಂಥವೆಲ್ಲ ಅನಿವಾರ್ಯ ಎಂದುಕೊಂಡ. ಖಳನನ್ನು ಬಗ್ಗುಬಡಿಯಲು ದುರುಗಪ್ಪನಷ್ಟು ಲಗತ್ತಾದ ಆಸಾಮಿ ಬೇರೊಬ್ಬ ಸಿಗಲಾರನೆಂದು ವೆಂಕಟಪ್ಪನಿಗೂ, ತನ್ನ ಸ್ವಂತ ಅಳಿಯನಿಗೂ ಮನಸ್ಸಿನಲ್ಲೇ ಧನ್ಯವಾದಗಳನ್ನು ಹೇಳಿಕೊಂಡ. ಜಗದೀಪನನ್ನು ‘ಜಗ್ಗೂ ದಾದಾ’ ಅಂತಲೂ ಕರೆಯಬಹುದು. ಈ ಶತಭಂಡ ತನ್ನಸೋದರತ್ತೆಯಮಗನಾದ ಅಶೋಕನ ಶಿಫಾರಸ್ಸಿನಿಂದಾಗಿ ಸದಾನಂದನ ಹೊಸ ಮನೆಯನ್ನು ಬಾಡಿಗೆಗೆ ಗಿಟ್ಟಿಸಿಕೊಂಡಿದ್ದ. ಸದಾನಂದ ಸಹ, ಎಷ ್ಟಾದರೂ ತನ್ನ ಇಲಾಖೆಯ ಸಹೋದ್ಯೋಗಿ ಹಾಗೂ ಆಪ್ತಮಿತ್ರ ಎಂಬ ಮುಲಾಜಿನಿಂದಾಗಿ ಅತಿ ಕಡಿಮೆ ಬಾಡಿಗೆ ಮತ್ತು ಮುಂಗಡ ಪಡೆದು ಮನೆಯನ್ನು ನೀಡಿದ್ದ. ಅಶೋಕನಿಗೆ ಇನ್ನೊಂದು ಬಡ್ತಿ ದೊರೆತರೆ ತನ್ನ ಬಾಸ್ ಕೂಡಾ ಆಗುತ್ತ್ತಾನೆ ಎಂಬ ‘ಅಘೋಷಿತ ಭಯ’ವೂ ಇದ್ದುದರಿಂದ ಬೇರೆಯವರೊಡನೆ ಬಾಡಿಗೆ ವ್ಯವಹಾರ ಇಟ್ಟುಕೊಳ್ಳಲಿಲ್ಲ. ವಿಶ್ವಾಸ ಹೆಚ್ಚಿಸಿಕೊಳ್ಳುವುದರ ಜೊತೆಗೆ, ಮುಂದೆ ತನ್ನ ಬಾಸ್ನ ಸಂಬಂಧಿಗೇ ಮನೆ ಬಾಡಿಗೆ ನೀಡಿರುವುದನ್ನು ಹೆಚ್ಚುಗಾರಿಕೆಮಾಡಿಕೊಂಡು ಇಲಾಖೆಯಲ್ಲಿ ಗೌರವವನ್ನೂ ಹೆಚ್ಚಿಸಿಕೊಳ್ಳಬಹುದು ಎಂಬ ಹವಣಿಕೆ ಸದಾನಂದನಿಗೆ!‘ಜಗದೀಪ ಅಬ್ಬಬ್ಬಾ ಅಂದ್ರೆ ಎರಡು ವರ್ಷವಷ್ಟೆ ಈ ಮನೇಲಿರೋದು. ಸ್ಟೇಟ್ಸ್ನಲ್ಲಿರೋ ಅವನಣ್ಣ ಇಲ್ಲಿಗೆ ಬಂದಕೂಡಲೇ ಅವರ ಜೊತೇಲೇ ಇರಬೇಕಾಗಿರೋದ್ರಿಂದ ಈ ಮನೆ ಸಾಕಾಗಲ್ಲ. ಅವರ ಹತ್ರ ಇರೋ  ರ್ನಿಚರ್ಸೇ ಒಂದು ಮನೇಲಿ ತುಂಬುತ್ವೆ. ಆದ್ರಿಂದ ಅವರಿಗೆ ಮೂರು ಬೆಡ್ರೂಂ ಇರೋ ಮನೆ ಬೇಕಾಗುತ್ತ್ತೆ’ – ಇದು ಅಶೋಕ ಬಾಡಿಗೆಗೆ ಮನೆ ಗೊತ್ತುಮಾಡಿಕೊಡುವ ಮೊದಲು ನೀಡಿದ್ದ ಆಶ್ವಾಸನೆ. ಅದರಿಂದಾಗಿಯೇ, ಕಟ್ಟಡದ ಕೆಲಸವು ಕೊನೆಯ ಹಂತ ತಲುಪಿದ್ದಾಗ ಕೊರತೆ ಬಿದ್ದ ಮೂವತ್ತು ಸಾವಿರ ರೂ.ಗಳಷ್ಟು ಹಣವನ್ನು ಮುಂಗಡ ಪಡೆದು ಒಪ್ಪಂದ ಪತ್ರ ಮಾಡಿಕೊಳ್ಳಬೇಕಾಯ್ತು. ಬಾಡಿಗೆ ವ್ಯವಹಾರದ ಮಾತುಕತೆ ಸಮಯದಲ್ಲಿ ‘ದಾದಾ’ನ ಗೈರು ಹಾಜರಿಯನ್ನು ಗಂಭೀರವಾಗಿ ಪರಿಗಣಿಸದಿದ್ದುದೇ ದೊಡ್ಡ ತಪ್ಪಾಯಿತೆಂದು ಸದಾನಂದನಿಗೆ ಅನಿಸಿದ್ದು, ಒಪ್ಪಂದ ಪತ್ರಕ್ಕೆ ‘ದಾದಾ’ ಸಹಿ ಹಾಕಲು ನಿರಾಕರಿಸಿದಾಗಲಷ್ಟೆ. ಆ ಪಾಪಿಯು ವ್ಯವಹಾರ ಕುದುರಿ ಮನೆಯೊಳಗೆ ಸೇರಿಕೊಳ್ಳುವವರೆಗೂ ಹಾಗೆ ದೂರವಿದ್ದುದರ ಹಿಂದೆ ಒಂದು ಸಂಚೇ ಇತ್ತೆಂದು ಅನಿಸಿತು. ಅವನ ಹಿರಿಯಣ್ಣನ ಅಧಿಕಾರಿ ಅಂತಸ್ಥಿನ ದರ್ಪ, ಶ್ರೀಮಂತಿಕೆ, ಗತ್ತು, ನ್ಯಾಯಾಧೀಶರ ಮಕ್ಕಳೆಂಬ ಅಹಮ್ಮು – ಇವೆಲ್ಲಾ ಸದಾನಂದನ ವ್ಯವಹಾರ ಚತುರತೆಗೆ ಮಂಕು ಹಿಡಿಸಿಬಿಟ್ಟಿದ್ದವು. ಜೊತೆಗೆ ಅವರ ತಾಯಿಯ ಇಳಿವಯಸ್ಸಿನ ರಕ್ತದೊತ್ತಡ, ಸಕ್ಕರೆ ಖಾಯಿಲೆ ಮೂವತ್ತೈದು ಮೀರಿದ್ದರೂ ಮದುವೆಗೆ ಒಪ್ಪದಿರುವ ತನ್ನ ತಮ್ಮನ ಬಗೆಗಿನ ಅನುಕಂಪ ಇವೆಲ್ಲವನ್ನೂ ಮುಂದಿಟ್ಟುಕೊಂಡ ಆ ಅಣ್ಣ ಅತ್ಯಂತ ಕಡಿಮೆ ಬಾಡಿಗೆಗೆ ಮನೆಯನ್ನು ಗೊತ್ತು ಮಾಡುವಲ್ಲಿ ಸಫಲನಾಗಿದ್ದ. ಮೆದು ಮನಸ್ಸಿನ ಸದಾನಂದ ಬೆಪ್ಪನಂತೆ ಎಲ್ಲಕ್ಕೂ ಒಪ್ಪಿಕೊಂಡ ಎನ್ನುವುದಕ್ಕಿಂದ ಮೂವತ್ತು ಸಾವಿರದಷ್ಟು ಮುಂಗಡ ಪಡೆದು ಕಟ್ಟಡವನ್ನು ಪೂರ್ತಿಗೊಳಿಸುವಂತಾಯಿತಲ್ಲ ಎಂಬ ಸಮಾಧಾನ ಹೊಂದಿದ ಎಂಬುದು ಹೆಚ್ಚು ಸಮಂಜಸವಾದೀತು. ಇಷ್ಟರ ಮೇಲೆ ಹೆಚ್ಚಿನ ರಿಯಾಯಿತಿ ತೋರಿಸುವ ಭರದಲ್ಲಿ, ಸದಾನಂದ ಏಮಾರಿದ. ಎರಡು ವರ್ಷದ ನಂತರ ಮನೆ ಖಾಲಿಮಾಡುವಾಗ, ಅಷ್ಟೊಂದು ಮುಂಗಡ ಹಣವನ್ನು ಒಂದೇ ಕಂತಿನಲ್ಲಿ ವಾಪಸ್ಸು ನೀಡುವುದು ಹೇಗೆಂಬ ಪ್ರಬಲ ವಿಚಾರ ತಲೆ ಹೊಕ್ಕಿತು. ಭಾರವನ್ನು ಆದಷ್ಟೂ ಕಡಿಮೆ ಮಾಡಿಕೊಳ್ಳಲು ಆಲೊಚಿಸಿದ. ಅದರಂತೆ ಸಾವಿರ ರೂ.ಗಳ ಬಾಡಿಗೆಯಲ್ಲಿ ಐನೂರು ರೂ.ಗಳಷ್ಟನ್ನು ಮುಂಗಡ ಮೊತ್ತದಿಂದ ಕಡಿತಗೊಳಿಸುವಂಥ ಒಪ್ಪಂದ ಮಾಡಿಕೊಂಡ.ಸದಾನಂದ ಗೋಕುಲ ಬಡಾವಣೆಯ ಒಂಭತ್ತನೆ ಹಂತದ ನಿವೇಶನದಲ್ಲಿ ಮನೆ ಕಟ್ಟಿಸಲು ಆರಂಭಿಸಿದಾಗ, ಅಲ್ಲಿ ನೂರಕ್ಕೆ ತೊಂಭತ್ತರಷ್ಟು ನಿವೇಶನಗಳು ಖಾಲಿ ಇದ್ದವು. ಅದು ಬಡಾವಣೆಯ ಕಟ್ಟ ಕಡೆಯ ಸಾರಿಗೆ ಬಸ್ ನಿಲುಗಡೆಯಿದ್ದ ಸ್ಥಳವಾದ್ದರಿಂದ ರಾತ್ರಿ ಹೊತ್ತು ತಲೆಯೊಡೆದರೂ ಕೇಳುವವರಿರಲಿಲ್ಲ ಎಂಬಷ್ಟು ಜನನಿಬಿಡ. ಸಂಜೆ ಏಳರ ನಂತರ ನಗರ ಸಾರಿಗೆಯ ಬಸ್ಸು ಸಂಚಾರವೂ ಇಲ್ಲ. ಇದನ್ನು ಕಂಡ ಸದಾನಂದನ  ಹೆಂಡತಿ ಸರಸ್ವತಿ ‘ಇದ್ದೂ ಇದ್ದು ಬೆಂಗಾಡಿನಲ್ಲಿ ಸೈಟು ತಗೊಂಡಿದ್ದೀರ. ಮನೆ ಅಂತ ಕಟ್ಟಿಸ್ಕೊಂಡು ನೀವೊಬ್ಬರೇ ಇರಿ. ನಾನಂತೂ ಬರಲ್ಲ’ ಅಂತ ಸಿಟ್ಟಿನ ಮಾತಾಡಿದ್ದಳು. ಮನೆಯನ್ನು ಬಾಡಿಗೆಗೆ ನೀಡಲು ಇದೂ ಒಂದು ಕಾರಣವಾಗಿತ್ತು. ಎರಡು ವರ್ಷದ ನಂತರ ಬಡಾವಣೆಯಲ್ಲಿ ಹೆಚ್ಚಿನ ಮನೆಗಳು ಬರುತ್ತವೆ. ಅಂಗಡಿ ಮುಂಗಟ್ಟುಗಳು ಹೆಚ್ಚುತ್ತವೆ. ಬಸ್ಸು ಸಂಚಾರವೂ ಅಧಿಕಗೊಳ್ಳುತ್ತದೆ. ಆಗ  ನ್ನವಳಿಗೆ ಮನೆಯ ಆಕರ್ಷಣೆ   ಹೆಚ್ಚುವುದು ಖಂಡಿತ ಎಂಬ ಭಾವನೆ ಹುಟ್ಟಿದ್ದು, ತನ್ನ ಅಭೀಷ ್ಟಕ್ಕೆ ಜಗದೀಪ ಆಪದ್ಭಾಂಧವನಾದ- ಎಂಬ ಅಭಿಮಾನ ಕೂಡಾ ಪಟ್ಟಿದ್ದ ಸದಾನಂದ.‘ದಾದಾ’ನ ಅಣ್ಣನಿಂದ ಮೂವತ್ತು ಸಾವಿರದ ಚೆಕ್ ಪಡೆದು, ಮನೆ ಕಟ್ಟಿಸಿದ್ದೂ ಪೂರೈಸಿತು. ತನ್ನ ವಯಸ್ಸಾದ ತಾಯಿಯೊಂದಿಗೆ ಜಗದೀಪ ಆ ಮನೆ ಸೇರಿಕೊಂಡ. ಆದರೆ ಸದಾನಂದನೇ ವ್ಯವಹಾರಸ್ಥರಿಂದ ಒಂದಿಷ್ಟು ಮಾಹಿತಿ ಪಡೆದು, ಅದರಂತೆ ಸಿದ್ಧಪಡಿಸಿದ್ದ ಒಪ್ಪಂದ ಪತ್ರಕ್ಕೆ ‘ದಾದಾ’ ಸಹಿ ಹಾಕಲು ನಿರಾಕರಿಸಿದ. ಸ್ವಲ್ಪ ದಿನ ಬಿಟ್ಟು ಹೋಗಿ ಕೇಳಿಕೊಂಡಿದ್ದಕ್ಕೆ ‘ಇದು ಒನ್ ವೇ ಟ್ರಾಫಿಕ್ ಥರಾ ಇದೆ. ಒಪ್ಪಂದದಲ್ಲಿಬಾಡಿಗೆದಾರನದೂ ಒಂದಿಷ್ಟು ಷರತ್ತುಗಳಿರಬೇಕು. ಮೂವತ್ತು ಸಾವಿರ ತೆತ್ತು ಮನೆ ಮಾಲೀಕ ಹಾಕುವ ಷರತ್ತುಗಳಿಗೆಲ್ಲಾ ಸಹಿ ಹಾಕಲು ನಾನೇನು ಮುಠ್ಠಾಳನಲ್ಲ’ – ಎಂದು ರೇಗಿಬಿಟ್ಟ.ಸದಾನಂದ ಮೊದಲ ಬಾರಿಗೆ ಪೆಚ್ಚಾದರೂ ‘ಇದು ಎಲ್ಲ ಕಡೆಯೂ  ರೂಢಿಯಾಗಿರುವಂತೆ ಬರೆಯಲಾದ ಪತ್ರ. ಕೇವಲ ಸಂಪ್ರದಾಯವಷ್ಟೆ’ ಎಂದು ಸ್ವಲ್ಪಒಗ್ಗರಣೆ ಹಾಕಿದರೂ ಅವನು ಜಗ್ಗಲಿಲ್ಲ. ‘ಹೊರಗಡೆ ಡಿಸ್ಟೆಂಪರ್ ಆಗಿಲ್ಲ, ಮೊಸೈಕ್ಗೆ ಬಾಡಿಗೆ ಮಂದಿ   ಇನ್ನೊಂದು ಕೋಟ್ ಪಾಲಿಷ್ ಹಾಕಬೇಕು, ಕಾಂಪೌಂಡು ಆಗಿಲ್ಲ, ಅಂದ್ಮೇಲೆ ಈ ಮನೆಯೇ ಪೂರ್ತಿಯಾಗಿಲ್ಲ, ಎಲೆಕ್ಟ್ರಿಕಲ್ ಕೆಲಸವೂ ಕಳಪೆ-ಅಂತೆಲ್ಲಾ ಆಕ್ಷೇಪಗಳ ಪಟ್ಟಿಯನ್ನೇ ಒದರಿದ. ಆಗ ಸದಾನಂದನೂ ಸ್ವಲ್ಪ ತಲೆ ಬಿಸಿ ಮಾಡಿಕೊಂಡು ‘ನೀವು ಕೊಡೋ ಐನೂರು ರೂಪಾಯಿ ಬಾಡಿಗೇಲಿ ಅದೆಲ್ಲ ಸಾಧ್ಯವಿಲ್ಲ’ ಅಂದುಬಿಟ್ಟ. ಹಾಗೆಂದಿದ್ದೇ ಸಾಕಾಯಿತುಆ ಭಂಡನಿಗೆ ! ‘ಇದನ್ನೆಲ್ಲಾ ಮಾಡ್ಸೋವರೆಗೆ ಐನೂರು ರೂಪಾಯಿನೂ ಕೊಡಲ್ಲ ಹೋಗಿ’ ಅನ್ನುವುದೇ ? ಆ ಬೆದರಿಕೆಗೆ ಅಂಜಿದ ಸದಾನಂದ ಒಂದಿಬ್ಬರು ಗೆಳೆಯರಿಂದ ಸಾಲ ಪಡೆದು ಉಳಿಕೆ ಕೆಲಸಗಳನ್ನೆಲ್ಲಾ ಮುಗಿಸಿದ.ಪ್ರತಿ ತಿಂಗಳೂ ಬಾಡಿಗೆ ಬರ್ತಾ ಇದ್ದುದು ಚೆಕ್ ಮೂಲಕ, ಅದೂ ಹತ್ತನೇ ಹನ್ನೆರಡನೇ ತಾರೀಖಿಗೆ ! ಕೆಲವೊಮ್ಮೆ ಚೆಕ್ ಬೌನ್ಸ್ ಆಗುತ್ತಿತ್ತು. ಅವನ ವ್ಯವಹಾರವೆಲ್ಲ ಬೇರೊಂದು ಬ್ಯಾಂಕಿನಲ್ಲಿ ನಡೆಯುತ್ತಿದ್ದಿರಬೇಕು ಎಂಬ ಅನುಮಾನ ಬಂತು. ನಿಷ್ಠುರವಾಗಿ ಕೇಳಿದ್ದಕ್ಕೆ ‘ನಾನು ಬಿಸಿನೆಸ್ನವನು, ಇಷ್ಟನೇ ತಾರೀಖಿಗೆ ಬಾಡಿಗೆ ಕೊಡಬೇಕೂ ಅಂತ ಕೇಳೋಕೆ, ನಾನೇನು ನಿಮ್ಮ ಥರ ಸರಕಾರಿ ಸಂಬಳದವನೇ ?’ ಎಂದು ಹೊಸ ದಾಟಿಯಲ್ಲಿ ಉತ್ತರಿಸಿದ.ಅಂತೂ ಹೀಗೇ ಏಗುತ್ತ ಎರಡು ವರ್ಷದ ಗಡುವು ಹತ್ತಿರ ಬಂತು. ಸ್ವಂತ ಮನೆಗೆಹಾರಿ ಬಿಡುವ ಕನಸಿನಲ್ಲಿದ್ದ ಸದಾನಂದನಿಗೆ ಮತ್ತು ಆಘಾತವಾಯಿತು ! ‘ನಮ್ಮಣ್ಣ ಇನ್ನೂ ಒಂದು ವರ್ಷ ಅಮೆರಿಕಾದಲ್ಲಿ ಇರ್ತಾನೆ’ ಎಂಬ ಕಠೋರ ವಾರ್ತೆ ಅವನನ್ನು ಕಂಗೆಡಿಸಿತು. ಆ ವೇಳೆಗೆ ಮುಂಗಡದ ಹಣ ಮೂವತ್ತು ಸಾವಿರ ತೀರಿತ್ತು. ಈಗ ಮನೆಯನ್ನೂ ಬಿಡಲಿಲ್ಲ. ಮುಂಗಡವೂ ತೀರಿ, ಪ್ರತಿ ತಿಂಗಳೂ ಐನೂರರ ಚೆಕ್ಕಿಗೆಅವನನ್ನು ಹುಡುಕಿಕೊಂಡು ಹೋಗಬೇಕಾದ ಪರಿಸ್ಥಿತಿ. ಮುಂಗಡ ಪೂರ್ತಿ ತೀರಿದ ಮೇಲೆ ಸಾವಿರ ರೂ.ಗಳ ಚೆಕ್ ನೀಡಬೇಕು ತಾನೆ – ಅಂತ ಒಂದ್ಸಾರಿ ಸದಾನಂದನ ಹೆಂಡತಿಯೇ ಜೋರು ಮಾಡಿದಾಗ, ಮೈಸೂರಿನಿಂದ ಇಲ್ಲಿಗೆ ವರ್ಗವಾಗಿ ಬಂದ ಭಾವನಿಗೆ ಮನೆಯನ್ನೊಪ್ಪಿಸಿ ತಾನು ಮುಂಚೆ ಇದ್ದ ಲಾಡ್ಜ್ನ ಬಾಡಿಗೆ ಕೋಣೆಗೆ ಹೋಗಿಬಿಟ್ಟ. ಸದಾನಂದ ಬಾಡಿಗೆ ವಸೂಲಿ ಮಾಡುವುದಾದರೂ ಹೇಗೆ ? ಸಧ್ಯಕ್ಕೆ ಬಾಡಿಗೆ ಕೇಳಲು ಜಗದೀಪನ ಅಮ್ಮ ಇದ್ದರಾದರೂ, ಅವರು ಅವನನ್ನೇ ‘ದಾರಿ ತಪ್ಪಿದ ಮಗ’ನೆಂಬ ಅರ್ಥದಲ್ಲಿ ತಮ್ಮ ತಾಪತ್ರಯ ಹೇಳಿಕೊಳ್ಳತೊಡಗಿದರು. ‘ಅವನ ಮದುವೆ ವಿಷಯದಲ್ಲಿ, ನನ್ನ ಹತ್ತಿರ ಜಗಳ ಮಾಡ್ಕೊಂಡು ಹೋಗಿ ಬಿಟ್ಟ. ನನ್ನ ಮಗಳು-ಅಳಿಯ ಇಲ್ಲಿರೋವರ್ಗೂ ಇಲ್ಲಿಗೆ ಕಾಲಿಡಲ್ಲವಂತೆ ! ನಾನು ಅವನಿಗೆ ಮದುವೆ ಮಾಡಿದ್ರೆ ಸರಿ ಹೋಗ್ತಾನೆ ಅಂತ ನನ್ನ ಮಗಳ ಮಗಳನ್ನ ತೋರಿಸಿದ್ರೆ ಆ ಹೊತ್ನಿಂದ ನನ್ನ ಜೊತೇಲಿ ಮಾತನ್ನೇ ಬಿಟ್ಟು ಬಿಟ್ಟ’ ಎಂದೆಲ್ಲ ಅಷ್ಟುದ್ದ ಹೇಳಿದಾಗ ಸದಾನಂದನಿಗೆ ತಾಳ್ಮೆ ಕೆಟ್ಟಿತ್ತು. ಆದರೆ ಆಕೆಯ ಮೇಲೆ ರೇಗುವಂತಿರಲಿಲ್ಲ. ಇನ್ನು ಆಕೆಯ ಅಳಿಯ ಜಿಲ್ಲಾ ಕೊರ್ಟ್ನಲ್ಲಿ ನ್ಯಾಯಾಧೀಶನೆಂದೂ, ಅವರೆದುರಿಗೆ ಮನೆ ವಿಚಾರವನ್ನೇನೂ ಮಾತಾಡಬಾರದೆಂದೂ, ಎರಡು ತಿಂಗಳಲ್ಲಿ ಎಲ್ಲರೂ ಬೇರೆ ಮನೆಗೆ ಹೋಗುವುದಾಗಿಯೂ ಹೇಳಿ ಅವನ ಬಾಯಿ ಮುಚ್ಚಿಸಿದರು.ಇನ್ನು ಆ ನ್ಯಾಯಾಧೀಶ ಅಳಿಯನಾದರೋ ‘ನಿಮ್ಮ ಬಾಡಿಗೆ ಹಣಾನ ಜಗದೀಪನಿಂದಲೇ ತಗೊಳ್ಳಿ, ಸುಮ್ನೆ ನಮ್ಮತ್ತೆಯವರ ಹತ್ತಿರ ಬಂದು ತೊಂದರೆ ಕೊಡಬೇಡಿ. ಅವರು ಮೊದಲೇ ಬಿ.ಪಿ.-ಷುಗರ್ ಪೇಷೆಂಟು’ ಅಂತ ಎಚ್ಚರಿಸುವುದು ಬೇರೆ! ಆಕೆ ಸಮಾಧಾನ ಪಡಿಸಿದ್ದಂತೆ ಎರಡು ತಿಂಗಳ ನಂತರ ಅಳಿಯನಿಗೆ ಮೈಸೂರಿನ ಕಡೆ ವರ್ಗವಾಯಿತು. ಮಗಳು-ಅಳಿಯ ಇಬ್ಬರು ಮಕ್ಕಳೊಂದಿಗೆ ಹೊರಟು ಹೋದ ಮೇಲೆ, ಆಕೆಯೂ ಅಲ್ಲಿಗೇ ಹೋದರು. ಜಗ್ಗೂ (ಜಗದೀಪ) ಇದೇ ಮನೆಯಲ್ಲಿ ತಳವೂರಿದ. ಒಟ್ಟಿನಲ್ಲಿ ಮನೆ ಖಾಲಿಯಾಗುವುದು ಕನಸಿನ ಮಾತಾಯಿತಷ್ಟೆ. ಹೋಗಲಿ,ಬಾಡಿಗೆಯಾದರೂ ಕಾಲಕಾಲಕ್ಕೆ ಸಿಗುವಂತಿದ್ದರೆ ಹಾಳಾಗಲಿ ಅಂತ ಸದಾನಂದ  ಸುಮ್ಮನಿರಬಹುದಿತ್ತು. ಆದರೆ ಮನೆಗೆ ರಾತ್ರಿ ಅದೆಷ್ಟೋ ಹೊತ್ತಿಗೆ ಬರುತ್ತಿದ್ದ ಅವನನ್ನು ಕಾಣಬೇಕಾದರೆ ಭಾನುವಾರ ಬೆಳಗ್ಗೆ ಹತ್ತರೊಳಗೇ ಹೋಗಬೇಕಾಗಿತ್ತು. ಅದೇ ರೀತಿ ಒಂದು ಭಾನುವಾರ ಬೆಳಗ್ಗ ‘ಜಗ್ಗೂನ’ ಹಿಡಿದಿದ್ದಾಯಿತು. ಬಾಡಿಗೆ ಬಾಕಿಯನ್ನು ಕೇಳಿದ್ದಕ್ಕೆ ‘ಕೈಲಿದ್ದ ಹಣವೆಲ್ಲಾ ಬಿಸಿನೆಸ್ನಲ್ಲಿ ಲಾಕಪ್ ಆಗಿಬಿಟ್ಟಿದೆ. ಈಗೊಂದು ಪೈಸೇನೂ ಸಿಗಲ್ಲ, ನಾನಿದ್ದ ಹೋಟೆಲಿನಲ್ಲಿ ಕೂಡಾ ಒಂದಿಷ್ಟು ಬಾಕಿ ಉಳುಸ್ಕೊಂಡಿದ್ದೀನಿ’ ಅಂತ ಕೈ ಚೆಲ್ಲಿದ. ಹಾಗೆಯೇ ಕೋಣೆಯಿಂದ ಬೀರ್ ಬಾಟಲ್ ತಂದು ನೀವು ಬಾಳ ಬೇಜಾರುಮಾಡ್ಕೊಂಡಿದ್ದೀರಿ. ಫಾರಿನ್ ಬ್ರಾಂಡ್, ಫಾರ್ ಎ ಚೇಂಜ್ ತಗೊಳ್ತೀರಾ ಒಂದು ಗ್ಲಾಸೂ?’ ಅಂತ ನಗಾಡುತ್ತಾ ಆಹ್ವಾನಿಸಿದ. ಇವನಿಗೆ ಅಸಹ್ಯವೆನಿಸಿತು.“ಬೀರ್ ಕೂಡಾ ತಗೊಳ್ಳಲ್ಲ ಅಂತೀರಾ. ಅದಿನ್ನೇನು ಎಂಜಾಯ್ ಮಾಡ್ತೀರೋ ಲೈಫ್ನಲ್ಲಿ. ಎರಡು ಸಾರಿ ಫಾರಿನ್ಗೆ ಬೇರೆ ಹೋಗ್ಬಂದಿದ್ದೀರಿ. ಇದು ಫಾರಿನ್ದು ಅಂದ್ರೂನೂ ಮುಖ ಕೆಟ್ಟದಾಗಿ ಮಾಡ್ಕೋತೀರಾ ಛೇ… ಛೇ….’ ಅನ್ನುತ್ತಲೇ ಸೋಡಾ ಬೆರೆಸಿದ ಎರಡು ಗ್ಲಾಸು ಬೀರವನ್ನೂ ಖಾಲಿ ಮಾಡಿದ. ಅಷ್ಟಾದರೆ ಹೋಗಲಿ ‘ಎಲ್ಲರೂ ವ್ಹಿಸ್ಕಿಗೆ ಸೋಡಾ ಬೆರೆಸಿಕೊಳ್ತಾರೆ. ಈ ಜಗ್ಗೂದು ಇದೇ ಸ್ಪೆಷಲ್ಲೂ’ ಅಂತ ವ್ಯಾಖ್ಯಾನ ಬೇರೆ!ಸದಾನಂದನ ಸಹನೆ ಕಟ್ಟೆಯೊಡೆದು ಒಮ್ಮೆಲೇ ‘ರೀ ಮಿಸ್ಟರ್, ಇಷ್ಟೆಲ್ಲಾ ಮಜಾ ಮಾಡ್ಕೊಂಡಿದ್ದೀರಾ. ಹತ್ತು ಸಾವಿರದಷ್ಟು ಬಾಡಿಗೆ ಬಾಕಿ ಉಳಸ್ಕೊಂಡಿರೋದಕ್ಕೆ ನಿಮಗೇನೂ ಅನ್ಸೋದೇ ಇಲ್ವಾ?’ ಅಂತ ಚುರುಕು ಮುಟ್ಟಿಸಿದ. ಅದರಿಂದ ‘ಜಗ್ಗೂ’ನ ರೋಮವೂ ಅಲುಗಾಡಲಿಲ್ಲ. ಕುಡಿದ ಅಮಲು ಏರಿರುವವನಂತೆ ನಗುತ್ತ ‘ಯಾವುದು ಸ್ವಾಮಿ ಹತ್ತು ಸಾವಿರ? ಮೂರು ತಿಂಗಳು ಈ ಮನೇಲಿದ್ದಿದ್ದು ನಮ್ಮ ಭಾವನ ಸಂಸಾರ, ಅಷ್ಟು ತಿಂಗಳ ಬಾಡಿಗೇನ ಮೈಸೂರಿನಲ್ಲಿ  ಇರೋ ಅವರನ್ನೇ ಕೇಳಬೇಕು. ಇಷ್ಟಕ್ಕೂ ನಾನಿಲ್ಲಿರೋದು ಒಬ್ಬನೇ ಒಬ್ಬ. ಅಷ್ಟೊಂದುಬಾಡಿಗೆ ಕೊಡೋಕಾಗಲ್ಲ’ ಅನ್ನೋದೆ ? ಹೀಗೆ  ಜವಾಬ್ದಾರಿಯಾಗಿ ಮಾತಾಡಲೆಂದೇ ಬಾಡಿಗೆ ಮಂದಿ  ಕುಡಿದನೋ ಹೇಗೆ? ಎಂಬ ಆತಂಕವಾಯಿತು ಇವನಿಗೆ. ಅಮಲಿನ ಮಾತುಗಳು ಖಾಲಿಯಾಗಿದ್ದ ಬೀರಿನ ಶೀಸೆ ಮತ್ತು ನೊಣ ಮುತ್ತುತ್ತಿದ್ದ ಗಾಜಿನ ಲೋಟಗಳಿಗಿಂತಅಸಹ್ಯ ಎನಿಸಿದವು.ಮನೆಯಲ್ಲಿ ಅಸ್ತವ್ಯಸ್ತವಾಗಿದ್ದ ಬಟ್ಟೆ-ಬರೆ-ಪುಸ್ತಕಗಳು, ಕರೆಗಟ್ಟಿದ ಗೋಡೆಗಳು, ಮೊಸಾಯಿಕ್ ಹಾಸಿನ ಮೆಲೆ ಕುಳಿತ ಧೂಳು, ಸದಾ ಮುಚ್ಚಿಯೇ ಇರುವ ಕಿಟಕಿ ಬಾಗಿಲುಗಳಿಂದ ಹುಟ್ಟಿದ ಉಸಿರುಕಟ್ಟುವ ವಾಸನೆ – ಇವೆಲ್ಲ ಇನ್ನಷ್ಟು ಅಸಹ್ಯ ಹುಟ್ಟಿಸಿದವು.  ಅದರಿಂದ ಕೆರಳಿದ ಸದಾನಂದ ಗಂಟಲೇರಿಸಿ ‘ರೀ ಸ್ವಾಮಿ, ಅದೇನು ಬಾಳು ಅಂತಬದುಕ್ತಾ ಇದ್ದೀರ್ರೀ? ಬಾರು-ಬೀರು ಅಂತ ಖರ್ಚು ಮಾಡೋರು ಸರಿಯಾಗಿ ಬಾಡಿಗೆ ಬಿಸಾಡೋಕೆ ಆಗಲ್ವಾ? ಈಗ ಅಪ್-ಟು-ಡೇಟ್ ಬಾಡ್ಗೆ ಸೆಟ್ಲ್ ಮಾಡಿ. ಇಲ್ಲದಿದ್ರೆ ಕೂಡಲೆ ಮನೇನ ಖಾಲಿ ಮಾಡಿ, ಓಹೋಹೋ.. ನಾನೂ ನೋಡ್ತಾನೇ ಇದ್ದೀನಿ ..ಕೇಳೋಕಿಲ್ಲ ನಿಮ್ಮ ದೊಡ್ಡಸ್ಥಿಕೆ ದಿಮಾಕನ್ನ…” ಕಿರುಚಿಯೇ ಬಿಟ್ಟ. ‘ಜಗ್ಗೂ’ ಬಿರುಗಣ್ಣುಗಳಿಂದ ನೋಡುತ್ತ ‘ಯೂ ವಾಂಟ್ ಯುವರ್ ಬ್ಲಡಿ ಮನಿ ಈಸಂಟ್ ಇಟ್?, ದೆನ್ ಡೋಂಟ್ ಟಾಕ್ ಫರ್ದರ್’ (ನಿನಗೆ ಜುಜುಬಿ ಹಣ ಬೇಕು ಅಷ್ಟೇ ತಾನೇ ? ಹಾಗಿದ್ದ ಮೇಲೆ ಮುಂದೆ ಮಾತಾಡಬೇಡ) ಎಂದು ಅಬ್ಬರಿಸಿದ. ಅವನು ಎರಡು ತಿಂಗಳ ಬಾಡಿಗೆ ಬಾಕಿಯೆಂಬತೆ ಎರಡು ಸಾವಿರ ರೂ.ಗಳ ಒಂದು ಚೆಕ್ ತುಂಬಿ ಇವನ ಮುಂದಕ್ಕೆ ಎಸೆದ. ಸದಾನಂದನಿಗೆ ಮತ್ತಷ್ಟು ಕೆರಳಿತು. ‘ಐ ಡೋಂಟ್ ವಾಂಟ್ ಯುವರ್ ಬ್ಲಡಿ ಮನಿ. ಐ ವಾಂಟ್ ಯು ಟು ವೆಕೇಟ್ ದಿ ಹೌಸ್ ಫಸ್ಟ್! (ನನಗೆ ನಿನ್ನ ಜುಜುಬಿ ಹಣ ಬೇಡ. ಮೊದಲು ಮನೇನ ಖಾಲಿ ಮಾಡು ಅಷ್ಟೆ)  ಅಂತ ಅಂತಿಮ ಎಚ್ಚರಿಕೆ ನೀಡಿದ. ‘ಜಗ್ಗೂ’ ದಿಗ್ಗನೆ ಮೇಲೆದ್ದು ‘ವಿಲ್ ಯು ಜಸ್ಟ್ ಗೆಟೌಟ್ ಫಸ್ಟ್?’ (ನೀನೀಗ ಸುಮ್ಮನೆ ಹೊರಟು ಹೋಗ್ತೀಯಾ) ಅಂತ ಪಕ್ಕದ ಮನೆಗಳಿಗೂ ಕೇಳಿಸುವಂತೆ ಗುಡುಗಿದ. ಸದಾನಂದನ ರಕ್ತ ಕುದಿಯಿತು. ಮುಖ ಕೆಂಪಾಯಿತು. ಮೈ ಸಣ್ಣಗೆ  ಬೆವರತೊಡಗಿತು. ಈ ಮುಠ್ಠಾಳ ಮನೆ ಮಾಲೀಕನನ್ನೇ ಗೆಟ್ಔಟ್ ಅನ್ನುತ್ತಿದ್ದಾನಲ್ಲಾ ! ಎಂಬ ರೋಷದಿಂದ ‘ಯಾರನ್ನ ಯಾರು ಗೆಟೌಟ್ ಮಾಡಸ್ತಾರೋ ನೋಡೇ ಬಿಡ್ತೀನಿ.  ಇದು ನನ್ನ ಸವಾಲು’ ಅಂತ ಗೇಟನ್ನೂ ಹಾರೊಡೆದುಕೊಂಡು ಬಿರಬಿರನೆ ಹೊರಟುಬಿಟ್ಟ.ಈ ಅಹಿತಕರ ಘಟನೆ ನಡೆದ ನಂತರವಷ್ಟೆ ಮೈಸೂರಿನ ಅಳಿಯನ ಸಹಾಯ  ಕೋರಿದ್ದು. ಅವನು ವೆಂಕಟಪ್ಪನ ಮೂಲಕ ದುರುಗಪ್ಪನ ಪರಿಚಯ ಮಾಡಿಸಿದ್ದು.‘ಜಗ್ಗೂ’ನ ಎತ್ತಂಗಡಿಗೆ ವ್ಯವಹಾರ ಕುದುರಿಸಿ ಐನೂರು ರೂ.ಗಳ ಮುಂಗಡ ಕೊಟ್ಟಿದ್ದು- ಎಲ್ಲವೂ.ಘನಕಾರ್ಯವನ್ನು ಒಪ್ಪಿಕೊಂಡ ದುರುಗಪ್ಪನ ಕಡೆಯಿಂದ ಎರಡು ಬುಲೆಟ್  ಮೋಟಾರ್ ಬೈಕುಗಳು ಅದೊಂದು ಭಾನುವಾರದ ಮಧ್ಯಾಹ್ನ ‘ಜಗ್ಗೂ’ನ ಗುರಿ ಹಿಡಿದುಓಡಿದವು. ಬೈಕ್ಗಳನ್ನೋಡಿಸುತ್ತಿದ್ದವರು ಜಗ್ಗೂಗಿಂತ ಬಲವಾದ ಎತ್ತರ-ಗಾತ್ರದ ಸೈಂಧವರು.  ಇಬ್ಬರೂ ಸಫಾರಿ ಸೂಟ್ನಲ್ಲಿದ್ದು, ಮೊದಲ ನೋಟಕ್ಕೆ ಸಂಭಾವಿತರಂತೆ ಕಾಣುತ್ತಿದ್ದರು.ಒಂದು ಬೈಕಿನ ಹಿಂಬದಿ ಸವಾರನಾಗಿ ಸದಾನಂದ ಹೊರಟಿದ್ದ. ಇನ್ನೊಂದರ ಹಿಂದೆ  ದುರುಗಪ್ಪನಿದ್ದ. ಬೈಕು ಭಯಂಕರ ಸದ್ದು ಮಾಡುತ್ತ ಹೋಗುತ್ತಿದ್ದರೆ ಜಗ್ಗೂನ ಎದೆಗಡಗಡ ಅನ್ನುವುದೆಂದು ಸದಾನಂದ ವಿಜಯೋತ್ಸವ ನಗೆ ಬೀರಿದ್ದ. ಗೇಟು ತೆರೆದೇ ಇತ್ತು. ಆ ವೇಳೆಗೆ ಯಾರೋ ಬಂದು ಹೋಗಿದ್ದಿರಬೇಕು. ಕರೆಗಂಟೆಯ ಸದ್ದಿನಿಂದ ಕೂಡಲೇ ಬಾಗಿಲು ತೆರದುಕೊಳ್ಳಲಿಲ್ಲ. ಗುಂಡು ಹಾಕಿ ಗಡದ್ದು ನಿದ್ದೆ ಹೊಡೀತಿರಬೇಕು – ಎಂದು ಸದಾನಂದ ವ್ಯಂಗ್ಯವಾಡಿದ. ಕೆಲ ನಿಮಿಷಗಳನಂತರದ ಇನ್ನೊಂದು ಕರೆಗಂಟೆಯ ಧ್ವನಿಯಿಂದ ಹೊರಬಾಗಿಲು ತೆಗೆಯಲ್ಪಟ್ಟಿತು. ನಾಲ್ವರೂ ಒಳಗೆ ಹೋದರು. ‘ಜಗ್ಗೂ’ ಷರಟು ಧರಿಸಿ ಕೋಣೆಯಿಂದ ಹೊರಬಂದ. ಅಚಾನಕ್ ಧಾಳಿಯಿಟ್ಟ ‘ಸೈಂಧವ ಸೇನೆ’ ಯನ್ನು ಕಂಡು ಭೀತನಾಗಿರಬೇಕು. ಅವನಿಂದ ಉಪಚಾರದ  ಮಾತು ಬರುವ ಮುನ್ನವೇ ನಾಲ್ವರೂ ಅವನು ಕುಳಿತ ಕುರ್ಚಿಗೆ ಅಭಿಮುಖವಾಗಿಸೋಫಾ ಮೇಲೆ ಕುಳಿತರು. ‘ನಾನು ವಿನೋಬಾನಗರದ ಪೊಲೀಸ್ ಸ್ಟೇಷನ್ನಿನ ಹೆಡ್  ಕಾನ್ಸ್ಟೇಬಲ್ ಮುನಿಯಪ್ಪ. ಮಡಿವಾಳದ ಸರ್ಕಲ್ ಇನ್ಸ್ಪೆಕ್ಟರ್ ಟೈಗರ್ ನಂಜಯ್ಯನೋರಹೆಸರು ಕೇಳಿರೆಬೇಕು. ನಾನು ಅವರ ಭಾವೈದ. ಈಗ ನಾವಿಷ್ಟೂ ಜನ ಇಲ್ಲಿಗೆ ಯಾಕೆಬಂದಿದ್ದೀವಿ ಅಂತ ನಿಮಗೆ ಗೊತ್ತಿರಬೇಕು ‘ಅಂತ ದುರುಗಪ್ಪನ ಒಬ್ಬ ‘ಸೈಂಧವ’ ಪರಿಚಯ  ಮಾಡಿಕೊಂಡು ಜಗ್ಗೂ ಜೊತೆ ದೃಷ್ಟಿಯುದ್ಧ ಮಾಡಿದ. ನಂತರ ಇನ್ನೊಬ್ಬ ‘ಸೈಂಧವ’ತನಗೆ ಗುಟ್ಟಳ್ಳಿಯಲ್ಲಿ ನಾಲ್ಕು ಮನೆಗಳು ಇರುವುದಾಗಿಯೂ, ಆ ಪೈಕಿ ಒಂದು ಪುಟ್ಟ ಮನೆಯನ್ನು ಸದಾನಂದರಿಗೆ ಬಾಡಿಗೆ ಕೊಟ್ಟಿರುವುದಾಗಿಯೂ ಹೇಳಿದ. ಇರಬಹುದು ಎಂಬಂತೆ ‘ಜಗ್ಗೂ’ ತಲೆಯಾಡಿಸಿದ. ‘ಈ ಸದಾನಂದ ಸ್ವಾಮಿಗಳು ಇಷ್ಟು ಒಳ್ಳೆ ಸ್ವಂತ ಮನೆಯಿಟ್ಟುಕೊಂಡು ನಾಲ್ಕು ತಿಂಗಳಿಂದ ಕೇಳ್ತಾ ಇದ್ರೂ ನನ್ನ ಮನೆ ಖಾಲಿ ಮಾಡ್ತಾ ಇಲ್ಲ’ ಎಂದು ದೂರಿತ್ತವನಂತೆ ಸೋಗು ಹಾಕಿದ.‘ಅದಕ್ಕೆ ನಾನೇನು ಮಾಡ್ಲಿ ಸ್ವಾಮಿ? – ಜಗ್ಗೂನ ಪ್ರಶ್ನೆ.
‘ಏನು ಮಾಡ್ಲಿ ಅಂತೀಯಾ ? ಮೊದಲು ನೀನೀ ಮನೇನ ಖಾಲಿ ಮಾಡು. ಆಮೇಲೆ ಈ ಸ್ವಾಮಿಗಳು ನನ್ನ ಮನೇನ ಖಾಲಿ ಮಾಡ್ತಾರೆ’ ಅಂತ ಸಣ್ಣ ರೋಪು ಹಾಕಿದ ದುರುಗಪ್ಪ.‘ಮಾಡದಿದ್ರೆ ?’‘ಮಾಡದಿದ್ರೇನಾ? ಅದೂ ಇನ್ನು ಹದಿನೈದು ದಿನದಲ್ಲಿ ಖಾಲಿ ಮಾಡದೇ ಇದ್ರೆ,  ನಿನ್ನನ್ನೂ-ನಿನ್ನ ಎಲ್ಲಾ ಸಾಮಾನುಗಳನ್ನೂ ಲಾರೀಲೆತ್ಕೊಂಡು ಹೋಗಿ ನಾಗರಭಾವಿಬಾಡಿಗೆ ಮಂದಿ ಆಚೆ ಬಿಸಾಕಿ ಬರ್ತೀವಿ. ನೀನು ಅದ್ಯಾವ ನನ್ನ ಮಕ್ಕಳನ್ನ ಕರಕೊಂಡು ಬರ್ತೀಯೋ ಕರಕೊಂಡು ಬಾ’ ಒಬ್ಬ ಸೈಂಧವನ ಈ ಆತಂಕಕಾರಿ ಎಚ್ಚರಿಕೆಗೆ ಜಗ್ಗೂಗಿಂತಲೂ ಸದಾನಂದನೇ ತತ್ತರಿಸಿ ಹೋದ. ಆದರೆ ಒಳೊಳಗೆ ‘ಒಳ್ಳೆ ಸಕತ್ತಾದ ಜನಗಳನ್ನೇ ಇಟ್ಟಿದ್ದಾನೆ ದುರುಗಪ್ಪ’ ಎಂದು ಹಿಗ್ಗಿದ. ಮಾತು ಬಿದ್ದು ಹೋದವನಂತೆ ಅವನ ಮುಖ ನೋಡುತ್ತಾ ಕುಳಿತ ಜಗದೀಪ.ಇಷ್ಟು ಮೊದಲ ಭೇಟಿಗೆ ಸಾಕೆಂಬಂತೆ ಆ ಮೂವರೂ ಮೇಲೆದ್ದರು. ಅವರು  ಜಗ್ಗೂಗೆ ನಾಲ್ಕು ತದುಕಿಯೇ ಹೋಗುತ್ತಾರೆಂದು ಸದಾನಂದ ಭಾವಿಸಿದ್ದ. ಆದರೂ ಆಡಿದ ಇಷ್ಟು ಮಾತು ಸಾಕಷ್ಟು ಪರಿಣಾಮಕಾರಿಯಾದ್ದು ಎಂದು ಸಮಾಧಾನಗೊಂಡ.  ದುರುಗಪ್ಪ, ಅದು ಕಡೆಯ ಎಚ್ಚರಿಕೆ ಎಂಬಂತೆ ‘ಸ್ವಾಮಿ, ಇಷ್ಟೊತ್ತೂ ನಾವು ಹೇಳಿದ್ದು  ನೆಪ್ತೀಲಿಟ್ಕೊಂಡಿದೀರಿ ತಾನೇ? ಮನೆ ಖಾಲಿ ಮಾಡೋಕೆ ಎಷ್ಟು ದಿನ ಬೇಕು ಅಂತ  ಇನ್ಮುಂದೆ ಅವರೇ ವಿಚಾರಿಸ್ಕೊಂತಾರೆ. ನಾನು ಮಾಡೋ ಕೆಲ್ಸ ನಾನು ಮಾಡ್ತೀನಿ.ಹುಷಾರೂ’ ಅಂತ ಎಚ್ಚರಿಸಿದ. ಜಗ್ಗೂ ಕಮಕ್-ಕಿಮಕ್ ಅನ್ನಲಿಲ್ಲ. ಕೊನೆಯಲ್ಲಿ ‘ಆಯ್ತುಬಿಡಿ’ ಅನ್ನುವಾಗಲಂತೂ ಸದಾನಂದ ಒಳೊಳಗೇ ಹಿಗ್ಗಿದ. ಆ ಸಂಜೆ ‘ಗಂಧರ್ವ ಬಾರ್ ಅಂಡ್ ರೆಸ್ಟೊರೆಂಟ್’ ಆ ಮೂವರಿಗೂ ಕಂಠ ಪೂರ್ತಿ ಕುಡಿಸಿ-ಚಿಕನ್ ಬಿರ್ಯಾನಿ ತಿನ್ನಿಸಿದ ಬಿಲ್ಲು ನಾನ್ನೂರೂ ಚಿಲ್ಲರೆಯಾದಾಗ,  ಮಂಕಾಗಿದ್ದ ಸದಾನಂದನನ್ನು ಕುರಿತು ಮುರುಗಪ್ಪ ‘ಯೋಚ್ನೆ ಮಾಡ್ಬೇಡಿ – ಮಿಸ್ಟರ್..ಹದಿನೈದು ದಿನದೊಳಗೇ ಎಲ್ಲಾ ಫೈನಲ್. ಗೊತ್ತಾಯ್ತಾ ಆಂ ?’ ಅಂತ ತೊದಲು ಆಶ್ವಾಸನೆ ಕೊಟ್ಟ. ಉಳಿದಿಬ್ಬರು ‘ಹಾಂ ಡೋಂಟ್ವರಿ. ಬಿ ಹ್ಯಾಪಿ’ ಅಂತ ಕೈಕುಲುಕಿದರು.  ಒಪ್ಪಂದದ ನಾಲ್ಕು ಸಾವಿರದ ಈ ಬಿಲ್ಲು ಸೇರುತ್ತದೋ-ಇಲ್ಲವೋ ಎಂಬ ಆಲೋಚನೆಗೆ ಸಿಲುಕಿದ ಇವನು. ಈ ರೀತಿ ಇನ್ನೂ ಎಷಟು ಸಾರಿ ಹೀಗೆ ‘ಗುಂಡು-ತುಂಡು’ ಸೇವೆ  ಮಾಡಬೇಕೋ? ಪಾಪ ಅಪ್ಪಟ ಪುಳಚಾರಾದ ಸದಾನಂದನಿಗೆ ಈ ಉಪಖರ್ಚುಗಳ ಸುಳವಾದರೂ ಹೇಗೆ ಸಿಕ್ಕೀತು! ‘ಕಾರ್ತಿಕ್ ಕಾಂಟಿನೆಂಟಲ್ ಬಿಲ್ಡಿಂಗ್ಗೆ ಹೋಗಿದ್ದೆ. ಇವನ ಕಸುಬು, ವರಮಾನ, ಇವನ ಸಹವಾಸ, ಇವನ ಟೈಮಿಂಗು ಎಲ್ಲ ಪತ್ತೆ ಮಾಡಿದ್ದೀನಿ. ಇವನಿಗೆ ಅಂಡರ್ವರ್ಡ್ ಡಾನ್ ಶಕೀಲನ ಸಂಗಡ ಸಂಬಂಧ ಹುಟ್ಟಿಸಿ-ಮೊದಲು ಮನೆ ಜಫ್ತಿ ಮಾಡುಸ್ತೀನಿ.ಎಫ್ಐಆರ್ ಹಾಕ್ಸಿ ಅರೆಸ್ಟ್ ಮಾಡುಸ್ತೀನಿ ಅಂತ ಪೂರಾ ಹೆದುರಿಸಿದ್ದೀನಿ. ಈಗ ನನ್ನ ಹೆಸರು ಕೇಳದ್ರೇನೇ ಥರಗುಟ್ತಾನೆ. ಹಂಗೆ ಮಾಡಿದ್ದೀನಿ’ ಅಂತೆಲ್ಲ ಕುಡಿದ ಅಮಲಿನಲ್ಲಿ ದುರುಗಪ್ಪ ಹೇಳಿದ್ದ ನಿಜವೋ – ಢೋಂಗಿಯೋ! ಇಲ್ಲ ಇಲ್ಲ… ಕುಡಿದವರ ಬಾಯಿಂದ  ಸಾಮಾನ್ಯವಾಗಿ ಸತ್ಯವೇ ಹೊರಡುವುದು. ಅದರ ಜೊತೆಗೆ ವಾಸನೆ. ಬೇರೇನೂ ಹೊರಡದೇನೋ ! ಇಷ್ಟೆಲ್ಲ ಹೇಳಿದ ದುರುಗಪ್ಪ ಈಗ ಮಾಡಿರೋ ಕೆಲಸಕ್ಕೆ ತಳ್ಳಿ ಗುರುವೇ ಎರಡು ಸಾವಿರ ಅಂತ ಕೈಯೊಡ್ಡಿದ. ಕೆಲಸ ಪೂರೈಸಿಯೇ ಹಣ ಕೇಳುತ್ತೇನೆಂದು ಇದೇ ಮನುಷ್ಯ ಹೇಳಿದ್ದನಲ್ಲವೇ? ಅನುಮಾನಿಸುತ್ತ ಪರ್ಸನ್ನೆಲ್ಲಾ ಜಾಲಾಡಿ ಒಂದುಸಾವಿರ ತೆಗೆದು ಅವನ ಕೈಲಿರಿಸಿ ‘ಸಧ್ಯಕ್ಕೆ ನನ್ನ ಹತ್ರ ಇರೋದೇ ಇಷ್ಟು. ಏನೂ  ತಿಳಕೋಬೇಡಿ’ ಅಂತ ಸದಾನಂದ ಹಲ್ಲು ಗಿಂಜಿದ. ದುರುಗಪ್ಪ ದೊಡ್ಡ ಮನಸ್ಸು ಮಾಡಿದವನಂತೆ ಅಷ್ಟನ್ನೇ ಜೇಬಿಗೆ ಇರಿಸಿಕೊಂಡು ಮುಂದೇನು ಮಾಡ್ಬೇಕೂ ಅಂತ ವಾರ ಬಿಟ್ಟು ತಿಳಿಸ್ತೀನಿ’ ಅಂತ ಬೈಕೇರಿದ.ಅಲ್ಲಿಂದ ಎರಡು ವಾರವಾಯಿತು, ಮೂರು ವಾರವಾಯಿತು, ದುರುಗಪ್ಪನಿಂದ  ಯಾವುದೇ ಸುದ್ದಿಯಿಲ್ಲ. ಸಹನೆ ಕೆಟ್ಟು ಸದಾನಂದ ಮತ್ತೆ ಗವೀಪುರದ ಮನೆಗೆ ಹೋದ.ಅವನು ಯಾವುದೋ ತುರ್ತು ಕೆಲಸದ ಮೇಲೆ ಚಿಕ್ಕಬಳ್ಳಾಪುರಕ್ಕೆ ಹೋಗಿದ್ದಾನೆಂದೂ,  ಬರುವುದು ಎರಡು-ಮೂರು ದಿನ ಆಗಬಹುದೆಂದೂ ಅವನ ಹೆಂಡತಿ, ಬಾಗಿಲುತೆರೆಯದೆ ಕಿಟಕಿಯಿಂದಲೇ ಇಣುಕಿ ಸುದ್ದಿಕೊಟ್ಟಳು. ಇನ್ಯಾವ ಮನೆ ಹಾಳು ಕೆಲಸದ ಮೇಲೆ ಹೋಗಿದ್ದಾನೋ, ಅಥವಾ ಇದೇ ಊರಲ್ಲಿ ಸುತ್ತುತ್ತಿರುವನೋ, ಯಾರಿಗೆ ಗೊತ್ತು! ಅತ್ತ ಮನೆಯ ಕಡೆ ಹೋದರೆ ಜಗದೀಪನೂ ಪತ್ತೆಯಿಲ್ಲ. ಮತ್ತೆರಡು ದಿನ  ಯಾವ ವೇಳೆಯಲ್ಲಿ ಹೋದರೂ ಬಾಗಿಲ ಬೀಗ ನೋಡಿ ಬರುವುದೇ ಆಯಿತು. ಇದೇನು ಕಳ್ಳ ಪೊಲೀಸ್ ಆಟವಾಡುತ್ತ ತನ್ನನ್ನು ಸತಾಯಿಸುತ್ತಿರುವರೇ ಅಂತ ಸದಾನಂದ ತಲೆ ಬಿಸಿ ಮಾಡಿಕೊಂಡ. ಅಂದು ಅವನು ಯಾವ ಮಟ್ಟಕ್ಕೆ ವ್ಯಾಕುಲಗೊಂಡಿದ್ದನೆಂದರೆ – ಮನೆಯನ್ನೇ ಯಾರಿಗಾದರೂ ಮಾರಿ ಬಿಡೋಣವೆಂದು ಹತ್ತಿರದ ಎಸ್ಟೇಟ್ ಏಜೆಂಟನನ್ನೂ ಕರೆತಂದು ಬೀಗ ಹಾಕಿದ್ದ ಮನೆಯನ್ನೇ ತೋರಿಸಿದ. ಆ ದಳ್ಳಾಳಿ ನಿವೇಶನ ಅಳತೆ-ಕಟ್ಟಡದ ವಿಸ್ತೀರ್ಣ – ನೆಲಗಟ್ಟು, ಕಾಂಕ್ರಿಟು ಛಾವಣಿ, ಎಲ್ಲವನ್ನೂ ತಿಳಿದ ನಂತರ  ಹನ್ನೆರಡು ಲಕ್ಷದ ಅಂದಾಜನ್ನಿಟ್ಟ. ಆದರೆ ಮಾರಾಟಕ್ಕೆ ಮುಂಚೆ ಮನೆಯನ್ನು ಖಾಲಿಮಾಡಿಸಬೇಕೆಂಬ ಷರತ್ತು ಹಾಕಿದ. ‘ಮದುವೆಯಾಗುವವರೆಗೂ ಹುಚ್ಚು ಬಿಡುವುದಿಲ್ಲ…’  ಎಂಬ ಗಾದೆಯ ಮಾತು ನೆನಪಿಗೆ ಬಂತು. ‘ನೋಡೋಣ’ ಅಂತ ಅವನಿಂದ ಕಳಚಿಕೊಂಡು ಐದು ರೂಪಾಯಿಗೆ ಹುರಿದ ಕಳ್ಳೇಕಾಯನ್ನು ಕೊಂಡು, ನಗರ ಪಾಲಿಕೆ ಉದ್ಯಾನದ ಹುಲ್ಲು ಹಾಸಿನ ಮೇಲೆ ಕುಳಿತ.ಸಂಜೆಯ ರಂಗು ಎಲ್ಲೆಲ್ಲೂ ಚೆಲ್ಲಿತ್ತು. ಬೀಸುವ ತಂಗಾಳಿಯಿಂದ ತಲೆಯೂ ತಂಪಾಯಿತು. ದುರ್ಮಾರ್ಗಕ್ಕೆ ಇಳಿಯಬಾರದಿತ್ತು. ಜಗದೀಪನ ಜೊತೆ ಮತ್ತೆ ರಾಜಿಯಾಗಿ, ತನ್ನ ಕಷ್ಟವೆನ್ನೆಲ್ಲ ಹೇಳಿಕೊಂಡು ಅವನಲ್ಲಿ ಅನುಕಂಪ ಹುಟ್ಟಿಸಬೇಕು ಎಂದೆಲ್ಲ ಯೋಚಿಸಿ ಮನೆಯ ಕಡೆ ಮತ್ತೆ ಹೆಜ್ಜೆ ಹಾಕಿದ. ಯಥಾಪ್ರಕಾರ ಮನೆಗೆ ಬೀಗ ಜಡಿದಿತ್ತು. ಪಕ್ಕದ ಮನೆಯ ಪರಿಮಳಾ ಬಾಯಿ ಕಾಂಪೌಂಡಿನ ಚಪ್ಪರಕ್ಕೆ ಹಬ್ಬಿದ್ದ ಮಲ್ಲಿಗೆ ಬಳ್ಳಿಯಿಂದ ಹೂ ಬಿಡಿಸುತ್ತಿದ್ದರು. ಸದಾನಂದ ಹತ್ತಿರ ಹೋಗುತ್ತಿದ್ದಂತೆ ಆಕೆಯೇ ‘ಬನ್ನಿ ಬನ್ನಿ, ನಿಮ್ಮ ಬಾಡಿಗೆದಾರ ಬೊಂಬಾಯಿಗೆ ಬಾಡಿಗೆ ಮಂದಿ  ಹೋಗಿ ಒಂದು ವಾರವಾಯ್ತು’ ಎಂಬ ಸುದ್ದಿ ಕೊಟ್ಟರು. ಇವನು ಇನ್ನೂ ಹತ್ತಿರ ಹೋಗಿ ‘ಅವನನ್ನು ಹೇಗಾದರೂ ಮನೆ ಬಿಡಿಸಲು ಪಡಬಾರದ ಕಷ್ಟ ಪಡುತ್ತಿರುವುದಾಗಿ’ ಹೇಳಿಕೊಂಡ.ಆಕೆಯಾದರೋ ತುಸು ನಗುತ್ತಾ ‘ನಿಮ್ಮಂಥಾ ಸಾಧು ಮನುಷ್ಯ ಸಿಕ್ಕಿರೋದ್ರಿಂದಲೇ ಅವನು ಇಷ್ಟೊಂದು ಆಟ ಆಡಿಸ್ತಾ ಇದಾನೆ. ಇದ್ದೂ ಇದ್ದೂ ಒಳ್ಳೆ ಆಸಾಮೀಗೇ ಮನೆ ಕೊಟ್ಟಿದ್ದೀರಾ. ಬೇರೆಯವರಿಂದ ಇದಕ್ಕೆ ಎರಡರಷ್ಟೆ ಬಾಡಿಗೆ ತಗೋಬೋದಾಗಿತ್ತು’ ಅಂತ  ಸಹಾನುಭೂತಿ ತೋರಿಸಿದರು. ಮಾತಾಡುತ್ತಾ ಆಡುತ್ತ ಆಕೆ ತಿಳಿಸಿದ ಮತ್ತೊಂದು ಸಂಗತಿಯಿಂದ ಸದಾನಂದಆವಾಕ್ಕಾದ! ‘ಜಗದೀಪ ಅಕ್ಕಸಾಲಿ ಜಾತಿಯ ಹುಡುಗಿಯೊಬ್ಬಳನ್ನು ಲವ್ ಮಾಡಿ,  ಅವಳನ್ನೆ ಮದುವೆ ಆಗುವುದಾಗಿ ಹಟ ಹಿಡಿದಿದ್ದಾನೆ. ಇದರಿಂದ ಅವನ ಅಮ್ಮಜಗಳವಾಡಿಕೊಂಡು ಮೈಸೂರಿನ ಮಗಳ ಮನೆಗೆ ಹೋಗಿದ್ದಾಳೆ. ಆ ಹುಡುಗಿಯಅಮ್ಮ ನನ್ನ ಸ್ನೇಹಿತೆಯೇ ಆದ್ದರಿಂದ ಎಲ್ಲಾ ಸಂಗತಿಯೂ ಇಷ್ಟು ಚೆನ್ನಾಗಿ ತಿಳಿಯಿತು’ ಈ  ಬೆಳವಣಿಗೆಯಿಂದ ಖುಷಿ ಪಡಬೇಕೋ, ಆತಂಕ ಪಡಬೇಕೋ – ಅವನಿಗೆ ತಿಳಿಯದಾಯಿತು.ಮದುವೆಯಾದರೆ ಇಷ್ಟು ಅನುಕೂಲ ಇರುವ ಮನೇನ ಬಿಟ್ಟು ಹೋದಾನೆಯೇ ? ಮತ್ತೆ ಚಿಂತೆಗಿಟ್ಟುಕೊಂಡಿತು.ಹೇಗೂ ಜಗದೀಪ ಊರಲಿಲ್ಲ. ಇದೇ ಸೂಕ್ತ ಸಮಯ ಅಂತ, ಹುಡುಗಿ  ಮನೆಯ ವಿಳಾಸವನ್ನು ಆಕೆಯಿಂದ ಪಡೆದುಕೊಂಡು ಆ ಕಡೆಯೇ ಹೊರಟ.ಅಲ್ಲಿಂದ ಐದನೇ ಮುಖ್ಯರಸ್ತೆ, ಎರಡನೇ ಅಡ್ಡರಸ್ತೆಯಲ್ಲಿ ಹುಡುಗಿಯ ಮನೆ.  ಕಾಂಪೌಂಡಿನಲ್ಲಿ ಎರಡು ತೆಂಗಿನ ಮರಗಳಿವೆ. ಮನೆಯ ಕಾಂಪೌಂಡು ಗೇಟಿನ ಮೇಲೆ ಪಿ.ಎಸ್. ವೆಂಕಟಾಚಾರಿ ಎಂಬ ನಾಮಫಲಕವಿದೆ. ಇಷ್ಟೆಲ್ಲ ವಿವರವಿದ್ದ ಮೇಲೆ ಮನೆಹುಡುಕುವುದು ಸಲೀಸಾಯಿತು. ಅರವತ್ತು-ನಲವತ್ತು ಅಡಿ ನಿವೇಶನದಲ್ಲಿ ಕಟ್ಟಲಾದ  ಎರಡು ಅಂತಸ್ಥಿನ ಮನೆ, ಶ್ರೀಮಂತರು ಎಂಬುದನ್ನು ಅದರಿಂದಲೇ ತಿಳಿಯಬಹುದು.ಸದಾನಂದನ ಪುಣ್ಯವೋ ಏನೋ, ಹೋದಾಗ ವೆಂಕಟಾಚಾರಿ ಮನೆಯಲ್ಲೇ ಇದ್ದರು.  ತುಂಬಾ ಮರ್ಯಾದಸ್ಥರ ಥರ ಕಾಣಿಸಿದ್ದರಿಂದ, ಇವನು ಬಂದ ಕೆಲಸ ಹಣ್ಣು ಎಂಬ ಆಶಾಭಾವನೆ ಹೊತ್ತ. ಪರಿಚಯವಿಲ್ಲದ ಇವನೊಂದಿಗೆ ತುಂಬಾ ಸೌಜನ್ಯದಿಂದಲೇಮಾತಾಡಿ, ಬಂದ ಕಾರಣವನ್ನು ಕೇಳಿದರು. ತಾನು ಜಗದೀಪ ಇರುವ ಮನೆಯ ಮಾಲಿಕನೆಂದು ಹೇಳಿಕೊಳ್ಳುತ್ತಲೂ, ಹೆಚ್ಚು ಆಸಕ್ತಿ ತೋರಿದರು. ಸಧ್ಯ ಮನೆಯಲ್ಲಿ ಅವರೊಬ್ಬರ ವಿನಹ ಮತ್ತಾರೂ ಇಲ್ಲದಿದ್ದುದು ಸದಾನಂದನ ಕಳಕಳಿಯ ಬಿನ್ನಹಕ್ಕೆ ಸಲೀಸಾಯಿತು. ಅಹವಾಲನ್ನು ಕೇಳಿದ ಅವರು ತುಂಬಾ ತಾಳ್ಮೆಯಿಂದ ವಸ್ತು ಸ್ಥಿತಿಯನ್ನು ತಿಳಿಸಿದರು.‘ಆತ ನನ್ನ ಮಗಳನ್ನು ಮದುವೆಯಾಗಲು ಮುಂದೆ ಬಂದಿದ್ದಾನೆ ನಿಜ. ಆದರೆ ಆತನ   ಮನೆಯಲ್ಲಿ ಯಾರೂ ಇದನ್ನು ಒಪ್ಪಿಕೊಂಡಿಲ್ಲ. ಇದರಿಂದ ತಾಯಿ-ಮಗನ ನಡುವೆ ಬಿರುಕುಂಟಾಗಿ ಆಕೆ ಮೈಸೂರಿಗೆ ಹೋಗಿಬಿಟ್ಟರು. ಇದು ನಮಗೂ ಇಷ್ಟವಿಲ್ಲ. ಆತ ಹೇಳಿಕೊಳ್ಳುವಂಥಾ ಕೆಲಸದಲ್ಲೇನೂ ಇಲ್ಲ. ಆತನ ಗ್ರಾನೈಟ್ ಬಿಸಿನೆಸ್ ಮೇಲೆ ಸದಾ ಪೊಲೀಸಿನವರ ಕಣ್ಣಿರುತ್ತೆ. ಆದರೇನು ಮಾಡುವುದು. ನನ್ನ ಮಗಳ ಸಂತೋಷಕ್ಕೆ  ಮದುವೆ ಮಾಡಿಕೊಡಲೇ ಬೇಕಾಗಿದೆ. ಬರುವ ತಿಂಗಳು ಇಪ್ಪತ್ತೆಂಟನೇ ತಾರೀಖು ಅವರಮದುವೆ ನಿಶ್ಚಯವಾಗಿದೆ. ಆತನ ಅಣ್ಣ-ಅತ್ತಿಗೆ ಮದುವೆ ಕಾರ್ಯಕ್ಕೆ ಒಪ್ಪಿಗೆ ಸೂಚಿಸಿದ್ದಾರೆ.ಎಲ್ಲಾ ಅಂದುಕೊಂಡಂತೆ ಆದರೆ, ನಾನೇ ಬೇರೆ ಮನೆ ನೋಡಿ ನಿಮ್ಮ ಮನೇನ ಖಾಲಿ  ಮಾಡಿಸಿಕೊಡ್ತೀನಿ ಆಗಬಹುದಾ?’ ಅಂದಾಗ ಸದಾನಂದನಿಗೆ ಪರಮಾನಂದವಾಯಿತು.ಅವರ ಪರಿಚಯದೊಂದಿಗೆ ಕಾಫಿಯೂ ಸಿಕ್ಕಿತು.ಈ ಸಂತಸದ ಸುದ್ದಿಯನ್ನು ಹೆಂಡತಿಯೊಂದಿಗೆ ತಾನಿದ್ದ ಮನೆಯ ಮಾಲಿಕರೊಂದಿಗೆ ಹಂಚಿಕೊಂಡ ಸದಾನಂದ. ಮರುದಿನ ಕಛೇರಿಗೆ ರಜವಿದ್ದುದರಿಂದ ದುರುಗಪ್ಪನ ಮನೆಗೂ ಹೋದ. ಅದರಿಂದ ಉಳಿದ ಮೂರು ಸಾವಿರದಲ್ಲಿ ಹೆಚ್ಚಿನ ರಿಯಾಯಿತಿ ಸಿಗಬಹುದೆಂದು ಎಣಿಸಿದ್ದ. ಆದರದು ಸುಳ್ಳಾಯಿತು. ‘ಈ ದುರುಗಪ್ಪ ಒಪ್ಪಿಕೊಂಡ ಕೆಲಸ ಆಗೋವರೆಗೂ ಬಿಡೋನಲ್ಲ – ಅಂತ ಈಗ ಗೊತ್ತಾಯ್ತಾ?’ ಅಂತ ಮೀಸೆ ತಿರುಗಿಸಿದ. ‘ಇದರಲ್ಲಿ  ಇವನು ಕಿಸಿದಿದ್ದು ಅಷ್ಟರಲ್ಲೇ ಇದೆ’ ಅಂತ ಒಳಗೆ ವ್ಯಂಗ್ಯವಾಡಿದರೂ, ಹೊರಗೆ ‘ಬಹಳ ಉಪಕಾರವಾಯ್ತು’ ಅಂತ ಸೌಜನ್ಯದ ಸೋಗು ಹಾಕಿದ ಸದಾನಂದ. ‘ಉಳಿಕೆಯನ್ನನಾಳೆ ನಾಳಿದ್ದರಲ್ಲಿ ತಂದು ಕೊಟ್ಬಿಡಿ’ ಅಂತ ಒತ್ತಾಯಿಸಿದ್ದಕ್ಕೆ ‘ಮನೆ ಖಾಲಿ ಆಗಲಿ’ ಎಂಬುದಾಗಿ ಹೇಳಿ ಹಿಂದಿರುಗಿದ.ವೆಂಕಟಾಚಾರಿಗಳು ಅಭಯ ನೀಡಿದಂತೆ ಜಗದೀಪನ ಮದುವೆಯಾದ ಎರಡು  ದಿನಗಳಲ್ಲೇ ಮನೆ ಖಾಲಿ ಮಾಡಿಸಿದರು. ಅಂದು ಕಚೇರಿಯಲ್ಲೇ ಇದ್ದ ಸದಾನಂದನಿಗೆಸಂತಸದ ಸುದ್ದಿ ನೀಡಿದ್ದು ಅಶೋಕನೇ. ಗೆಳೆಯ ಕೈ ಕುಲುಕಿ ‘ಥ್ಯಾಂಕ್ಗಾಡ್, ಜಗದೀಪ  ಮನೆ ಖಾಲಿ ಮಾಡಿ ಮನೆಯ ಬೀಗದ ಕೈಗಳನ್ನು ನಮ್ಮ ಮನೇಲಿ ಕೊಟ್ಟಿರೋದಾಗಿಈಗಷ್ಟೆ ಫೋನು ಮಾಡಿದ್ದ. ಹಾಗೆಯೇ ಈವರೆಗೆ ಬಾಕಿ ಇಟ್ಟುಕೊಂಡಿದ್ದ ಪೂರಾ ಹಣಕ್ಕೆ ಒಂದು ಚೆಕ್ ಕೊಟ್ಟಿದ್ದಾನೆ. ಅಷ್ಟೇ ಅಲ್ಲ ಕೆಲಸದವಳಿಗೆ ಹೇಳಿ ಮನೇನೆಲ್ಲ ಚೆನ್ನಾಗಿ ತೊಳೆಸಿದ್ದಾನಂತೆ’ ಎಂದೆಲ್ಲ ತಿಳಿಸಿದ. ಇಷ್ಟು ದಿನ ಸತಾಯಿಸಿದ್ದಕ್ಕೂ ಜಗದೀಪ ಒಂದು ಶುಭಾಂತ್ಯವನ್ನೇ ತಂದುಕೊಟ್ಟಿದ್ದಾನೆ.
ಬಾಕಿ ಹಣದ ಲೆಕ್ಕಾಚಾರವನ್ನು ಅಚ್ಚುಕಟ್ಟಾಗಿ ಮಾಡಿದ್ದಾನೆ. ಇಷ್ಟು ದಿನ ಅವನ ಗ್ರಹಚಾರವೇ ಚೆನ್ನಾಗಿರಲಿಲ್ಲವೇನೋ – ಹೀಗೆಲ್ಲ ಆಡ್ತಿದ್ದ ! ಖಾಲಿಯಾದ ಮನೆಗೆ ಹೆಂಡತಿ ಮಕ್ಕಳೊಡನೆ ಮರು ಗೃಹಪ್ರವೇಶ ಮಾಡುವ  ಶುಭದಿನದ ಲೆಕ್ಕಾಚಾರದಲ್ಲಿ ದುರುಗಪ್ಪನ ಬಾಕಿ ಲೆಕ್ಕ ಮರೆತೇ ಹೋಯಿತು ಸದಾನಂದನಿಗೆ. ದುರುಗಪ್ಪ ದಂಡು ಕಟ್ಟಿಕೊಂಡು ಬಂದು ಜಗದೀಪನಿಗೆ ಬೆದರಿಕೆ ಹಾಕಿದ್ದು ಒಂದೇ ಸಾರಿ.ಬಾಡಿಗೆ ಮಂದಿ   ಅದಕ್ಕಾಗಿ ಸಾವಿರದೈನೂರು ರೂಪಾಯಿ ಕಕ್ಕಿಯಾಗಿದೆ ‘ಗಂಧರ್ವ ಬಾರ್’ನಲ್ಲಿ ‘ಗುಂಡು-ತುಂಡಿನ’ ಬಿಲ್ಲನ್ನು ಕೂಡಾ ಕೊಟ್ಟಾಗಿದೆ. ಇಷ್ಟಕ್ಕೂ ಮನೆ ಖಾಲಿ ಮಾಡಿಸಿದ್ದರಲ್ಲಿ ಹೆಚ್ಚಿನಜವಾಬ್ದಾರರು ವೆಂಕಟಾಚಾರಿ ಅವರಷ್ಟೇ ಹೊರತು, ದುರುಗಪ್ಪನಲ್ಲ-ಎಂದೆಲ್ಲ ನಿರ್ಧರಿಸಿದ. ಸದಾನಂದ ಎರಡೂವರೆ ಸಾವಿರದ ಬಾಕಿಯನ್ನು ಮರೆತೇ ಬಿಟ್ಟ. ‘ಕೆಲಸಾನ ಯಾರಾದರೂ ಮಾಡಿಸಲಿ, ಮನೆಯಂತೂ ಖಾಲಿಯಾಯಿತಲ್ಲಾ ಅಷ್ಟು ಸಾಕು. ಬಾಕಿ ಹಣಾನ ದುರುಗಪ್ಪನಿಗೆಕೊಟ್ಟು ಬಿಡು, ಇಲ್ಲದೇ ಹೋದರೆ ವೆಂಕಟಪ್ಪ ನನ್ನನ್ನು ಸುಮ್ಮನೆ ಬಿಡಲ್ಲ’ ಅಂತ ಮೈಸೂರಿನಿಂದ ಭಾವಮೈದುನನ ಕಾಗದ ಬಂದಿದ್ದನ್ನೂ ಹಗುರವಾಗೇ ತಗೊಂಡ. ಅದಕ್ಕೆ ಬದಲಾಗಿ ವೆಂಕಟಾಚಾರಿ ಅವರನ್ನೇ ಕಂಡು ಕೃತಜ್ಞತೆ ತಿಳಿಸಿ ಬಂದಿದ್ದ. ಆದರೆ ದುರುಗಪ್ಪ ಸುಮ್ಮನಿದ್ದಾನಾ? ‘ಮನೆ ಸೇರಿಕೊಳ್ಳುವ ಮೊದಲು ಅದಕ್ಕೆಪೇಯಿಂಟ್ ಹೊಡೆಸುವ ಕೆಲಸಕ್ಕೆಂದು, ಒಬ್ಬ ಗುತ್ತಿಗೆದಾರನನ್ನು ಕರೆದುಕೊಂಡು ಮನೆ  ಹತ್ತಿರ ಹೋದರೆ, ದುರುಗಪ್ಪ ಯಮದೂತನಂತೆ ಕಾಯುತ್ತಿದ್ದ. ಅಲ್ಲದೆ ಮನೆ ಬಾಗಿಲಿಗೆತನ್ನದೇ ಒಂದು ಬೀಗವನ್ನೂ ಹಾಕಿದ್ದ.ದುರುಗಪ್ಪ ನಗುನಗುತ್ತಲೇ ‘ಸ್ವಾಮಿಗಳಿಗೆ ನನ್ನನ್ನ ಕಾಣೋಕೆ ಬಿಡುವೇ ಆಗ್ಲಿಲ್ಲಾಂತ ಕಾಣ್ತದೆ’ ಅಂತ ಕೈ ಕೈ ಹೊಸೆಯುತ್ತಲೂ, ಗುತ್ತಿಗೆದಾರನಿಗೆ ಕೊಡಲೆಂದು ತಂದಿದ್ದ ಹಣದಲ್ಲಿ, ಬಾಯಿ ಮುಚ್ಚಿಕೊಂಡು ಎರಡೂವರೆ ಸಾವಿರವನ್ನು ಎಣಿಸಿ ಅವನ ಕೈಲಿಟ್ಟ ಸದಾನಂದ. ‘ನೆನಪಿರಲಿ ಸ್ವಾಮೀ’ ಅಂತ ಧನ್ಯವಾದ ಹೇಳುತ್ತಾ ದುರುಗಪ್ಪ ಬೈಕೇರಿದ.* * *

