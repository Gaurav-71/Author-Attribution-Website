ಸಂಧಾನ
ಸಂಧಾನನಾನು ಪ್ರತಿ ತಿಂಗಳೂ ದಿನಸಿ ಕೊಳ್ಳಲು ಹೋಗುವಾಗ ಅಷ್ಟೇ ಅಲ್ಲದೆ ಒಂಭತ್ತನೇ ಬ್ಲಾಕಿನ ಮಾರುಕಟ್ಟೆಯಲ್ಲಿ ತರಕಾರಿ ಕೊಂಡು ಹಿಂದಿರುಗುವಾಗ – ಒಂದರ್ಧಗಂಟೆ ಕಾಲವಾದರೂ ‘ಅಪ್ರಮೇಯ ಸ್ಟೋರ್ಸ್’ ನಲ್ಲಿ ಕೂತು, ಅದರ ಮಾಲಿಕ ಸಂಪತ್ತು ಅವರೊಡನೆ ಲೋಕಾಭಿರಾಮವಾಗಿ ಮಾತಾಡಿ ಬಂದರೇನೇ ತೃಪ್ತಿ. ಇದು ಕಳೆದ ಐದು ವರ್ಷಗಳಿಂದ ನಡೆದು ಬಂದಿದೆ. ಅವರು ಅಂಗಡಿಯನ್ನು ಒಪ್ಪವಾಗಿ ಇಟ್ಟುಕೊಂಡ ರೀತಿ, ವ್ಯಾಪಾರ ಭಾಷೆಯಿಂದ ಭಿನ್ನವಾದ ಆತ್ಮೀಯತೆ – ಜೊತೆಗೆ ಅವರೂ ಕೂಡಾ ನನ್ನಂತೆ ಕೇಂದ್ರೀಯ ಉದ್ಯಮವೊಂದರಲ್ಲಿದ್ದು, ಪಡೆದ ಅನುಭವ-ಇಷ್ಟರ ಮೇಲೆ ನನ್ನ ಹೆಂಡತಿಯ ಊರಾದ ಬೇಲೂರು, ಸಂಪತ್ತು ಅವರ ಹೆಂಡತಿಯ ಊರೂ ಸಹ ಎಂಬ ಹೆಚ್ಚಿನ ವಿಶ್ವಾಸ – ಇವೆಲ್ಲದರಿಂದಾಗಿ ನಮ್ಮ ಸ್ನೇಹಕ್ಕೆ ಹೆಚ್ಚಿನ ಅರ್ಥವಿದೆ. ಕೆಲವೊಮ್ಮೆ ಅವರ ಗೈರು ಹಾಜರಿಯಲ್ಲಿ ಅವರ ಪತ್ನಿ ವೈದೇಹಿ ಅಂಗಡಿಯಲ್ಲಿದ್ದರೆ ನನ್ನ ಮಾತುಕತೆ ಮೊಟುಕುಗೊಳ್ಳುತ್ತದೆ. ಅಪರೂಪಕ್ಕೆ ಸಂಪತ್ತು ಅವರ ಮುದ್ದಿನ ಮಗಳು ರೇಖಾ ಕೂಡಾ ಅಮ್ಮನ ನೆರವಿಗೆ ಇರುತ್ತಿದ್ದರೆ, ಅವರ ಪಕ್ಕದ ಮನೆಯ ಹುಡುಗ ಸುಧೀರ ಆ ಹುಡುಗಿ ನನ್ನೊಂದಿಗೆ ಮಾತಾಡುವುದನ್ನು ತಪ್ಪಿಸಲೆಂದೋ ಏನೋ, ಅವಳನ್ನು ತನ್ನ ‘ಹೋಂಡಾ’ದಲ್ಲಿ ಕೂಡಿಸಿಕೊಂಡು ಎತ್ತಲೋ ಹೊರಟು ಬಿಡುತ್ತಿದ್ದ. ಆಗ ನನ್ನ ಅನುಮಾನದ ಆಲೋಚನೆ‘ಹೋಂಡಾ’ವನ್ನೇ ಹಿಂಬಾಲಿಸುವುದು. ಕೂಡಲೇ ಸಂಪತ್ತು ಅವರನ್ನು ಸೂಕ್ಷ್ಮವಾಗಿ ವಿಚಾರಿಸಿದರೆ, ಅವರಿಬ್ಬರೂ ಡಿಟಿಪಿ ಅಂಗಡಿಯೊಂದನ್ನು ಸಹಭಾಗಿತ್ವದಲ್ಲಿ ನಡೆಸುತ್ತಿದ್ದಾರೆ ಎಂಬ ಸಮಜಾಯಿಷಿ ದೊರೆಯಿತು. ‘ಈಗಿನ ಯುವಜನಾಂಗವೆಲ್ಲ ಹೀಗೇ’ ಎಂದು ಅತೃಪ್ತಿ ಪಟ್ಟುಕೊಂಡು ಸುಮ್ಮನಾಗದೆ ‘ರೇಖಾಗೆ ಎಷ್ಟು ವಯಸ್ಸು ?’ ಅಂತ ಮೆಲ್ಲನೆ ಕೇಳಿದೆ. ಇಪ್ಪತ್ತೆರಡು ಎಂಬ ಉತ್ತರ ಸಿಕ್ಕಿತು. ‘ಮದುವೆ ಮಾಡೋ ವಿಚಾರ ಏನಾದರೂ ಇದೆಯಾ?’ ಅಂತ ಮರುಪ್ರಶ್ನೆ ಹಾಕಿದೆ. ‘ನಮ್ಮಲ್ಲಿ ಗಂಡುಗಳು ಸಿಗೋದು ಅಷ್ಟು ಸುಲಭ ಅಲ್ಲ. ಜೊತೆಗೆ ಅವಳಿಗಿರುವ ಆಕಾಂಕ್ಷೆಗಳು ಒಂದೊಂದಲ್ಲ. ಯಾವುದಾದರೂ ಕಂಪನಿಯಲ್ಲಿ ರಿಸೆಪ್ಷನಿಸ್ಟ್ ಆಗಬೇಕು, ಸ್ವಂತ ಬಿಸಿನೆಸ್ ಮಾಡಬೇಕು, ಫ್ಯಾಷನ್ ಡಿಸೈನರ್ ಆಗಬೇಕು, ಬ್ಯೂಟಿಷಿಯನ್ ಆಗಬೇಕು – ಹೀಗೆ ಏನೇನೋ. ಇನ್ನೂ ಈಗಲೇ ಮದುವೆ ಬೇಡ ಅಂತಿದ್ದಾಳೆ’ ಎಂದರು.ಹೌದು ಅವಳ ಎಲ್ಲ ಆಸೆಗಳಿಗೂ ಸೂಕ್ತ ಹುಡುಗಿ ರೇಖಾ. ಭೂಪಾಲದಲ್ಲೇ ಬಾಲ್ಯ-ವಿದ್ಯಾಭ್ಯಾಸ ಕಳೆದ ಅವಳಿಗೆ ಹಿಂದಿ ಭಾಷೆ ನೀರು ಕುಡಿದ ಹಾಗೆ. ಅಯ್ಯಂಗಾರ್ ಮನೆ ಮಾತು ಕನ್ನಡ ಮಿಶ್ರಿತ ತಮಿಳಾದರೂ ಅವಳು ಹೆಚ್ಚಿಗೆ ವಾಲುತ್ತಿದ್ದುದು ಹಿಂದಿಯ  ಕಡೆಗೇ. ಇಂಗ್ಲೀಷನ್ನು ಕೂಡಾ ಪಟಾಪಟಾಂತ ಮಾತಾಡುತ್ತಾಳೆ. ಹಾಗೆ ನೋಡಿದರೆ ಎಂಜಿನಿಯರಿಂಗ್ ಓದಿ, ಭೂಪಾಲದ ಬಿ.ಹೆಚ್.ಇ.ಎಲ್. ನಲ್ಲಿ ತಾಂತ್ರಿಕ ಅಧಿಕಾರಿಯಾಗಿದ್ದ ಅಪ್ಪ ನಿವೃತ್ತರಾದ ಮೇಲೆ ಹೀಗೆ ದಿನಸಿ ಅಂಗಡಿ ಇಟ್ಟಿದ್ದನ್ನು ಆ ಹುಡುಗಿ ಒಪ್ಪುವುದೇ ಇಲ್ಲ. ಅಂಗಡಿ ವ್ಯಾಪಾರವೆಂದರೆ ಅಲ್ಲಿ ಶ್ರಮದಿಂದ ದುಡಿಯಬೇಕು. ಅಪ್ಪನಿಗೆಬೆಂಗಳೂರಿಗೆ ಬಂದ ಮೇಲೆ ಆಸ್ತಮಾ ಶುರುವಾಗಿದೆ – ಅಂತ ಹುಡುಗಿಯ ಕೊರಗು.ಸಂಪತ್ತು ಅವರಿಗೆ ಗಂಡು ಸಂತಾನವಿಲ್ಲದ್ದರಿಂದ, ಮದುವೆಯಾಗಿ ಗಂಡನ ಮನೆಯಲ್ಲಿರುವ ಹಿರಿಯ ಮಗಳಿಗಿಂತ ಈ ಕಿರಿಯ ಮಗಳ ಮೇಲೆ ಹೆಚ್ಚಿನ ವಾತ್ಸಲ್ಯ. ‘ಇವಳ ವಯಸ್ಸಿಗೆ  ಹೊಂದುವ ನಿಮ್ಮ ಮಗನಿದ್ದಿದ್ದರೆ ನಾವು-ನೀವು ಬೀಗರಾಗಬಹುದಿತ್ತು’ ಅಂತ ಸಂಪತ್ತುಒಮ್ಮೆ ಹೇಳಿದ್ದರು. ಅದನ್ನು ತಮಾಷೆಗಾಗಿ ಹೇಳಿದ್ದರು ಅಂತಲೇನೂ ನನಗೆ ಅನ್ನಿಸಿರಲಿಲ್ಲ.  ಒಂದು ಸಂಜೆ ಒಂದಿಷ್ಟು ದಿನಸಿಗೆಂದು ಅಂಗಡಿಗೆ ಹೋದಾಗ, ಸಂಪತ್ತು ಎಂದಿನಂತೆಗೆಲುವಾಗಿರಲಿಲ್ಲ. ಗಲ್ಲಾ ಪೆಟ್ಟಿಗೆಯಲ್ಲಿ ಕುಳಿತು ಅನ್ಯ ಮನಸ್ಕರಾಗಿ ಎತ್ತಲೋನೋಡುತ್ತಿದ್ದರು. ನನ್ನನ್ನು ಕಂಡು ಎಂದಿನಂತೆ ‘ಕೂತ್ಕೊಳ್ಳಿ’ ಎಂದು ಸೌಜನ್ಯ ತೋರುವಾಗಲೂ ಮುಖದಲ್ಲಿ ಎಂದಿನ ಪ್ರಸನ್ನತೆ ಇರಲಿಲ್ಲ. ನಾನು ಅವರ ಪಕ್ಕದ ಸ್ಟೂಲಿನ ಮೇಲೆ ಕೂತು ‘ಯಾಕೋ ಮಂಕಾಗಿದ್ದೀರಿ, ಹುಷಾರಿಲ್ಲವೇ ?’ ಅಂತ ಕೇಳಿದೆ. ಅದಕ್ಕೆ ಹಾಗೇನಿಲ್ಲ  ಎಂಬಂತೆ ತಲೆಯಾಡಿಸಿದರು. ನಂತರ ಕಿರಿದಾಗಿದ್ದ ಕಣ್ಣುಗಳನ್ನು ಅರಳಿಸಿ, ಹುಬ್ಬುಗಳನ್ನುಮೇಲೇರಿಸಿದಾಗ ಹಣೆಯಲ್ಲಿ ಕೆಂಪು ನಾಮಕ್ಕೆ ಅಡ್ಡನಾಗಿ ಎರಡು ಸುಕ್ಕು ಗೆರೆಗಳು  ಮೂಡಿದವು. ನಂತರ ದೀರ್ಘ ಉಸಿರು ಬಿಟ್ಟು, ಅದೇನೋ ನಡೆಯಬಾರದ್ದು ನಡೆದುಹೋಯಿತು ಎಂಬಂತೆ ಎರಡೂ ಕೈಗಳನ್ನು ಮೇಲೆ ಮಾಡಿ ತಿರುಗಿಸಿದರು. ಅದುಹತಾಶೆಯ ಅಭಿವ್ಯಕ್ತಿ ಎನಿಸಿ ‘ನೀವು ಹಾಗೆ ಕಣ್ಣಿಂದ ಕೈಯಿಂದ ಉತ್ತರಿಸಿದರೆ ನನಗೆ  ಅರ್ಥವಾಗೋದು ಹೇಗೆ ? ಸಮಸ್ಯೆ ಏನೂಂತ ಹೇಳಿದ್ರೆ ನನ್ನ ಕೈಲಾದ ಸಹಾಯಮಾಡಲು ಸಾಧ್ಯ’ ಎಂದು ಅವರ ಕೈ ಹಿಡಿದು ಕೇಳಿದೆ.
ಸಂಪತ್ತು ಒಮ್ಮೆ ದೀರ್ಘ ಉಸಿರೆಳೆದುಬಿಟ್ಟು ‘ಅರ್ಧ ಗಂಟೆಯ ಮುಂಚೆ ಗೋವಿಂದಾಚಾರ್ ಬಂದಿದ್ರು. ನಿಮ್ಮ ಮಗಳನ್ನು ಲಂಗುಲಗಾಮು ಇಲ್ಲದ ಹಾಗೆ ಬೆಳೆಸಿದ್ದೀರಿ. ನನ್ನ ಮಗನ್ನ ಬುಟ್ಟಿಗೆ ಹಾಕ್ಕೊಂಡು ನನ್ನ ಆಸ್ತಿಗೇ ಮುಂದೆ ಯಜಮಾನಿ  ಆಗ್ಬೋದು ಅಂತ ದೊಡ್ಡ ಪ್ಲಾನ್ ಹಾಕ್ಕೊಂಡಿದ್ದಾಳೆ. ಅದೆಲ್ಲ ನನ್ನ ಹತ್ರ ನಡ್ಯೋದಿಲ್ಲ.ಇನ್ನು ಮುಂದೆಯಾದ್ರೂ ನನ್ನ ಮಗನ ಜೊತೆ ಸುತ್ತೋದನ್ನ ನಿಲ್ಲಿಸದೇ ಇದ್ರೆ ನಾಲ್ಕುಜನರ ಮುಂದೆ ಮರ್ಯಾದೆ ತೆಗೀತೀನಿ – ಅಂತೆಲ್ಲಾ ಬಾಯಿಗೆ ಬಂದ್ಹಾಗೆ ಬಯ್ದು  ಹೋದ್ರು. ಹೇಳಿ ನಾರಾಯಣ್ ಇದರಲ್ಲಿ ನಮ್ಮ ತಪ್ಪೇನಿದೆ ಅಂತ ?’ ಎಂದು ಆಕ್ರೋಶದಅಳಲು ತೋಡಿಕೊಂಡು ಮತ್ತೆ ಸುಮ್ಮನೆ ಕುಳಿತರು. ಇದರಲ್ಲಿ ಯಾರ ತಪ್ಪೋ ತಿಳಿಯಲಿಲ್ಲ.  ಗೋವಿಂದಾಚಾರ್ ಅಂದ್ರೆ ತುಂಬಾ ಮಡಿ-ಆಚಾರ ಇಟ್ಟುಕೊಂಡವರು ಅಂತನನಗೆ ಗೊತ್ತು. ಮದುವೆ-ಮುಂಜಿ-ಸತ್ಯ ನಾರಾಯಣ ಪೂಜೆ ಮಾಡ್ಸೋದರಲ್ಲಿ ಅಗ್ರಗಣ್ಯರು.  ಅಂಥವರು ಹೀಗೆ ಬಯ್ದು ಹೋದರು ಅಂದ್ರೆ ವಿಷಯ ಗಂಭೀರವಾಗಿಯೇ ಇರಬೇಕುಅನಿಸಿತು. ಇದೊಂದು ಪ್ರೇಮ ಪ್ರಕರಣ ಅಂತ ತಕ್ಷಣಕ್ಕೆ ಬರಲಿಕ್ಕೂ ಆಗದು. ಏಕೆಂದರೆಈ ರೇಖಾ ತನ್ನ ತಾರುಣ್ಯದ ವಯಸ್ಸನ್ನೂ ಮರೆತು ಯಾರೊಡನೆಯಾದರೂ ಮಗುವಿನಂತೆ  ಬೆರೆತು ಬಿಡುತ್ತಾಳೆ. ಯಾವುದನ್ನೂ ಮುಚ್ಚುಮರೆಯಿಲ್ಲದೆ ಮಾತಾಡುವ ದಿಟ್ಟ ಹುಡುಗಿ. ಅಪ್ಪ-ಅಮ್ಮನಿಗೆ ಅಹಿತ ಎನಿಸುವ ಯಾವುದೇ ಕೆಲಸಕ್ಕೆ ಕೈ ಹಾಕುವವಳಲ್ಲ. ಹಾಗೇನಾದರೂ  ದೂರಿದ್ದರೆ, ಅದು ಗೋವಿಂದಾಚಾರ್ ಮಗನ ಕೀಟಲೆಯೇ ಇರಬೇಕು. ಪ್ರಾಯಶಃಅವಳು ಪಕ್ಕದ ಮನೆಯ ಹುಡುಗನೊಂದಿಗೆ ಅಲ್ಲಿ ಇಲ್ಲಿ ಸುತ್ತುವುದನ್ನು ಸಹಿಸದೆ  ಯಾರೋ ಹೊಟ್ಟೆಯುರಿಗೆ ಅದು ಗೋವಿಂದಾಚಾರ್ ಮಗನಿಗೂ ಇವಳಿಗೂ ಸಂಬಂಧ ಕಟ್ಟಿರಬೇಕು ಅನಿಸಿತು.ಹೀಗೆಲ್ಲಾ ನಾನು ಆಲೋಚಿಸುತ್ತಿದ್ದರೆ, ಸಂಪತ್ತು ಅವರು ಡೈರಿ ಹಾಳೆಗಳ ನಡುವೆ  ಇರಿಸಿದ್ದ ಒಂದು ಭಾವಚಿತ್ರವನ್ನು ನನ್ನ ಮುಂದೆ ಹಿಡಿದು ‘ನೋಡಿ ನಾರಾಯಣ್,ಇದೆಲ್ಲಾ ನಿಜ ಅಂತ ನಾವೂ ನಂಬಬೇಕಾಗಿದೆ. ಇದನ್ನ ಆ ಗೋವಿಂದಾಚಾರ್ರೇ ಕೊಟ್ಟು ಹೋದರು. ಅವರ ಮಗನೇ ಮೇಲೆ ಬಿದ್ದು, ಹೀಗೆ ಬಲವಂತದಿಂದ ಫೋಟೋ ತೆಗೆಸ್ಕೊಂಡಿದ್ದಾನೆ. ಮದುವೆ ಆಗ್ತೀನಿ ಅಂತ ನನ್ನ ಮಗಳಿಗೆ ಭಾಷೇನೂ ಕೊಟ್ಟಿದ್ದಾನಂತೆ. ನಿನ್ನೆ ರಾತ್ರಿ ಅವಳೇ ಇದನ್ನೆಲ್ಲಾ ಹೇಳಿದ್ಳು’ ಎಂದು ಗಹನತೆಯನ್ನು ಬಿಚ್ಚಿಟ್ಟರು. ಬಹುಶಃ  ಇದು ಇವರಿಗೆ ಒಪ್ಪಿಗೆಯಾಗಿದ್ದರೂ ಆಗಿರಬಹುದು. ಆದರೆ ಸ್ವಂತ ಮನೆಯನ್ನೂಹೊಂದಿಲ್ಲದ ಇವರೊಂದಿಗೆ ಆಚಾರ್ರು ಬೀಗತನ ಮಾಡಿಯಾರೇ ? ಭಾವ ಚಿತ್ರವನ್ನು ಇನ್ನೊಮ್ಮೆ ನೋಡಿದೆ. ಸುಂದರವಾದ ಜೋಡಿ. ರೇಖಾ ಎಂಬ  ಚೂಡಿದರ್ ಹುಡುಗಿ ಎಷ್ಟು ಲಕ್ಷಣವಾದ ನವವಧುವಿನಂತೆ ಅಲಂಕಾರ ಮಾಡಿಕೊಂಡಿದ್ದಾಳೆ! ತೆಳುವಂಚಿನ-ತೆಳುಗುಲಾಬಿ ಒಡಲಿನ ಬನಾರಸ್ ರೇಷಿಮೆ ಸೀರೆ, ಅದೇ ಬಣ್ಣದ  ಬ್ಲೌಸ್, ಹಣೆಯಲ್ಲಿ ದುಂಡನೆಯ ಬಿಂದಿ-ಕೊರಳಲ್ಲಿ ಬಂಗಾರದ ಸರ, ಮಲ್ಲಿಗೆ ಮಾಲೆಯೊಂದಿಗೆಎಡ ಎದೆಯ ಮೇಲೆ ಇಳಿದಿರುವ ನೀಳ ಜಡೆ, ಓಹ್ ! ಇನ್ನು ಆ ಹುಡುಗನೋರೂಪದಲ್ಲಿ ಮನ್ಮಥನೇ. ಚಿಗುರು ಮೀಸೆಯ ನಗುಮೊಗದ ಚೆಲುವ. ಆರತಕ್ಷತೆಗೆ ಸಿದ್ಧವಾದಂತೆ ಸೂಟುದಾರಿ!ನನ್ನೊಂದಿಗೆ ‘ಅಂಕಲ್-ಅಂಕಲ್’ ಅಂತ ಸಲಿಗೆಯಿಂದ ಮಾತಾಡುವ ಈ ಹುಡುಗಿ  ವಿಷಯ ಹೀಗೆಂದು ಒಂದು ದಿನವಾದರೂ ಹೇಳಲೇ ಇಲ್ಲವಲ್ಲಾ ! ಬಹುಶಃ ಅಮ್ಮಅಪ್ಪನಿಗೂ ತಿಳಿಸದಂತೆ ಇವಳೇ ಎಡವಟ್ಟು ಮಾಡಿಕೊಂಡಿದ್ದಾಳೆ. ಇಲ್ಲವಾದಲ್ಲಿ ಸಂಪತ್ತು  ಅವರಾದರೂ ನನಗೆ ಹೇಳದೆ ಇರುತ್ತಿರಲಿಲ್ಲ. ಈ ಹಿಂದೆ ಒಂದೆರಡು ಸಲ ಚಿಗುರುಮೀಸೆಯ ಸೂಟುಧಾರಿಯನ್ನು ಇದೇ ಅಂಗಡಿಯಲ್ಲಿ ಸುಧೀರನೊಂದಿಗೆ ಮಾತಾಡುತ್ತಿದ್ದುದನ್ನು  ಕಂಡಿದ್ದೆನಾದರೂ, ಅವನು ಗೋವಿಂದಾಚಾರ್ಯರ ಮಗನೆಂಬುದು ಮಾತ್ರ ತಿಳಿದಿರಲಿಲ್ಲ.ಆಗ ಇವನು ಕೂಡಾ ಸಂಪತ್ತು ಅವರ ದೂರದ ಸಂಬಂಧಿಯೇ ಇರಬೇಕು ಅಂದುಕೊಂಡಿದ್ದೆಅಷ್ಟೆ.  ‘ನಾರಾಯಣ್, ನೀವೇ ಹೇಳಿ – ಅವನು ನನ್ನ ಮಗಳನ್ನು ಅಷ್ಟೊಂದು ನಂಬಿಸಿ, ಮದುವೆಯಾಗುತ್ತೇನೆಂದು ಮಾತು ಕೊಟ್ಟಿರದಿದ್ದರೆ, ನನ್ನ ಮಗಳು ಅವನ ಜೊತೇಲಿ ಹೀಗೆ ಫೋಟೋ ತೆಗೆಸಿಕೊಳ್ಳೋಕೆ ಒಪ್ಪುತ್ತಾ ಇದ್ದಳಾ ?’ ಎಂದು ತಮ್ಮ ದುಗುಡವನ್ನು ಅವರು ಮತ್ತೆ ತೋಡಿಕೊಂಡರು.‘ಅದ್ಸರಿ ಅಯ್ಯಂಗಾರ್, ಆತ ಇಲ್ಲಿಗೆ ಬಂದು ಅಷ್ಟೊಂದು ಕೂಗಾಡಿದಾಗ ‘ನಿಮ್ಮ  ಮಗನೇ ಅವಳನ್ನು ಮದುವೆ ಆಗ್ತೀನಿ ಅಂತ ಭಾಷೆ ಕೊಟ್ಟಿದ್ದರಿಂದಲೇ ತಾನೇ, ಹೀಗೆ ಫೋಟೋ ತೆಗೆಸಿಕೊಳ್ಳೋಕೆ ಸಾಧ್ಯವಾಗಿದ್ದು’ ಅಂತ ನೀವೂ ದಬಾಯಿಸಬೇಕಿತ್ತು ಅಂತ ನಾನು ದನಿಯೇರಿಸಿದೆ. ‘ಅಯ್ಯೋ ನೀವೂ ಸರಿ. ಆ ಮನುಷ್ಯನಿಗೆ ಅಷ್ಟೊಂದು ವ್ಯವಧಾನ ಎಲ್ಲಿಂದ ಬರಬೇಕು ? ಅದೇನೋ ನನ್ನ ಮಗಳೇ ದೊಡ್ಡ ಅಪರಾಧ ಮಾಡಿರೋ ಥರ ಎಲ್ಲರೆದುರು  ಕೂಗಾಡಿದ್ರು. ಮೊದಲೇ ಪೊಲೀಸ್ ಬಾಯಿ ! ಕೇಳಬೇಕಾ, ಅದೇನೋ ಹೇಳ್ತಾರಲ್ಲಾಬಾಯಿಗಂಜಿಯೋ, ಬ್ರಹ್ಮ ರಾಕ್ಷಸನಿಗಂಜಿಯೋ-ಅಂತ, ಹಾಗಾಯಿತು. ಪ್ರಮಾಣವಾಗ್ಲು  ನನಗಾಗಲೀ-ನನ್ನ ಹೆಂಡತಿಗಾಗಲಿ ಈ ಸಂಗತಿ ತಿಳಿದೇ ಇರಲಿಲ್ಲ’. ಇಷ್ಟು ಹೇಳಿ ಖಿನ್ನರಾಗಿ ಮತ್ತೆ ತಲೆ ಮೇಲೆ ಕೈ ಹೊತ್ತು ಕುಳಿತುಬಿಟ್ಟರು. ಆಕ್ಷಣದಲ್ಲಿ ‘ವ್ರತ ಕೆಟ್ಟರೂ ಸುಖ ಕೆಡಬಾರದು. ಅಯ್ಯಂಗಾರ್ಗೆ ಮದುವೆ ಖರ್ಚಾದರೂ  ಉಳಿದೀತು’ ಎನಿಸಿ ಅವ್ಯಕ್ತ ಸಂತಸ ಪಟ್ಟೆ. ಇನ್ನಷ್ಟು ವಿಚಾರ ತಿಳಿಯಬೇಕೆಂದುಆಲೋಚಿಸುತ್ತಿದ್ದಂತೆ ರೇಖಾ ಸುಧೀರನೊಂದಿಗೆ ನಡೆದು ಬರುತ್ತಿರುವುದು ಕಾಣಿಸಿತು.ಸಂಪತ್ತು ಕೂಡಲೇ ಕುರ್ಚಿ ಬಿಟ್ಟೆದ್ದು ‘ಅಗೋ ನನ್ನ ರಿಲೀವರ್ ಬಂದ್ರು’ ಎಂದರು. ನಾನು  ಕೂಡಾ ಜೊತೇಲಿ ಏಳಲು ತೊಡಗಿದೆ. ಅವರು ‘ನೀವು ಇಲ್ಲೇ ಇರಿ. ಹೆಚ್ಚಿನ ವಿಷಯಾನನನ್ನ ಮಗಳ ಬಾಯಿಂದಲೇ ಕೇಳಿ. ನಾನು ಸ್ವಲ್ಪ ಹಾಗೇ ಸುತ್ತಾಡಿಕೊಂಡು ಬರ್ತೀನಿ’  ಎಂದು ಹೊರಟೇ ಬಿಟ್ಟರು. ‘ಏನಂಕಲ್ ಒಬ್ಬರೇ ? ಆಂಟಿ ಬರಲಿಲ್ವಾ ?’ ಅಂತ ಎಂದಿನ ನಗೆ ಮೊಗದಿಂದಹತ್ತಿರ ಬಂದ ರೇಖಾ ನನ್ನ ಹತ್ತಿರವೇ – ಅಪ್ಪ ಇಟ್ಟ ಕುರ್ಚಿಯಲ್ಲೇ ಕುಳಿತಳು. ಸುಧೀರ  ಹೊರಗಡೇ ನಿಂತ. ಆ ರೇಖಾ ‘ಸುಧೀರ್, ನಿನ್ನನ್ನ ಆಮೇಲೆ ಕಾಣ್ತೀನಿ’ ಅಂತ ಅವಳೇಹೇಳಿ ಅವನನ್ನು ಎಲ್ಲಿಗೋ ಸಾಗಹಾಕಿದಳು. ಇದೀಗ ಇವಳಿಂದ ಎಲ್ಲವನ್ನೂ ನಿರಾಂತಕವಾಗಿ  ತಿಳಿಯಬಹುದೆಂದು, ಡೈರಿಯಲ್ಲಿದ್ದ ಆ ಫೋಟೋವನ್ನು ತೋರಿಸುತ್ತಾ ‘ಈ ಹುಡುಗಯಾರು?’ ಅಂತ ಕೇಳಿದೆ. ಅವಳು ಯಾವುದೇ ಮುಜುಗರಕ್ಕೆ ಒಳಗಾಗದೇ ಕೊಂಚನಗುತ್ತಲೇ ‘ಇದೇನಂಕಲ್ ಹೀಗೆ ಕೇಳ್ತಿದೀರಾ? ಇವನು ನನ್ನ ‘ವುಡ್-ಬಿ’ ದ್ವಾರಕಿ.’ ಅಂತ  ಕೇಳಿದಳು. ತನ್ನ ನಡೆ-ನುಡಿಯಲ್ಲಿ ಯಾವುದೇ ಅಂಕುಕೊಂಕಿಲ್ಲವೆಂಬಷ್ಟು ನೇರವಾಗಿತ್ತು ಅವಳ ಪ್ರಶ್ನಾರೂಪದ ಉತ್ತರ. ಈ ವಿಷಯದಲ್ಲಿ ನಾನಂತೂ ಅನುಮಾನದ ಪ್ರಾಣಿ, ಸತ್ಯಾನ್ವೇಷಣೆಗೆ ತೊಡಗಿದವನಂತೆ ಅವಳ ಕಣ್ಣುಗಳನ್ನೇ ತೀವ್ರವಾಗಿ ದಿಟ್ಟಿಸಿದೆ. ಅವಳು  ನನ್ನ ಭುಜ ಹಿಡಿದು ಅಲ್ಲಾಡಿಸುತ್ತಾ ‘ಅಯ್ಯೋ ಅಂಕಲ್ ನಾನು-ದ್ವಾರಕಿ ತುಂಬಾಹೊತ್ತು ಮಾತಾಡಿದ್ದೀವಿ. ನನ್ನನ್ನು ಅವನು ಮದುವೆ ಆಗೋಕೆ ನಾಳೇನೇ ರೆಡಿ. ಆದರೆ  ಅವನ ಅಪ್ಪನ ಜೊತೇಲಿ ನಮ್ಮಪ್ಪ ಮಾತಾಡ್ಬೇಕೂಂತ ಕೇಳಿದ್ದಾನೆ. ಆದ್ರೆ ನಮ್ಮನಿಗೇಯಾಕೋ ಧೈರ್ಯ ಇಲ್ಲ ಅನ್ನಿಸುತ್ತೆ’ ಎಂದಳು. ಇವಳ ದಿಟ್ಟತನವನ್ನು ಮೆಚ್ಚಿಕೊಂಡೆ. ಇವಳಿಟ್ಟ ಹೆಜ್ಜೆ ಸುಗಮವಾಗಿ ಮುಂದೆ ಸಾಗಲೆಂದು ಮನದಲ್ಲೇ ಹಾರೈಸಿದೆ.ರೇಖಾ ಭೂಪಾಲ್ ನಗರದ ವಾತಾವರಣದಲ್ಲಿ ಬೆಳೆದವಳಾದ್ದರಿಂದ ಹಿಂದಿ ಭಾಷಿಕರ  ಸಂಸ್ಕೃತಿಗಳೇ ಮೈಗೂಡಿವೆ. ಅಮ್ಮನಿಂದ ಬಂದಿರುವ ಸುಂದರ ರೂಪಿನಿಂದಾಗಿ ಯಾವರೀತಿಯ ಉಡುಪೂ ಅವಳಿಗೆ ಚೆನ್ನಾಗಿಯೇ ಒಪ್ಪುತ್ತದೆ. ಹಿಂದಿ ಇಂಗ್ಲೀಷನ್ನು ಅರಳು  ಹುರಿದಂತೆ ಮಾತಾಡುವ ಇವಳು ಎಂಥವರನ್ನಾದರೂ ಮರುಳು ಮಾಡಬಲ್ಲಳು. ಚೆನ್ನಾಗಿಅಲಂಕರಿಸಿಕೊಂಡು ದೊಡ್ಡ ದೊಡ್ಡ ಸಮಾರಂಭಗಳಲ್ಲಿ ಸ್ವಾಗತಕಾರಣಿಯಾಗಲೂ ಸಿದ್ಧ,  ವಸ್ತು ಪ್ರದರ್ಶನಗಳಲ್ಲಿ ಮಾರಾಟಗಾರ್ತಿ ಆಗಲೂ ಸಿದ್ಧ. ರಾಷ್ಟ್ರೕಕೃತ ಬ್ಯಾಂಕೊಂದರಿಂದಸಾಲ ಪಡೆದು ಒಂಭತ್ತನೇ ಬ್ಲಾಕ್ನ ಮುಖ್ಯರಸ್ತೆಯಲ್ಲೊಂದು ಜ಼ೆರಾಕ್ಸ್ ಅಂಗಡಿ ತೆರೆದಿದ್ದಾಳೆ.  ಜಿಂಕೆಯಂತೆ ಸಂಭ್ರಮಿಸುತ್ತಾ ಎಲ್ಲೆಲ್ಲೂ ಓಡಾಡುವ ಅವಳನ್ನು ನೋಡುವುದೇ ಚೆನ್ನ.‘ಇದೇ ಅಂಗಡಿಯಲ್ಲಿ ನನಗಿಷ್ಟು ಸಹಾಯ ಮಾಡುವಂತಾದರೆ ನನಗೆ ಹೆಚ್ಚುಅನುಕೂಲವಾಗುತ್ತದೆ ಅಂದರೆ ಕೇಳೋದಿಲ್ಲ. ಸುಮ್ಮನೆ ಹುಡುಗರ ಜೊತೆ ಸುತ್ತಾಡಿ ಸಮಯ ಹಾಳು ಮಾಡ್ತಾಳೆ. ನೀವಾದ್ರೂ ಸ್ವಲ್ಪ ಬುದ್ಧಿ ಹೇಳಿ’ ಅಂತ ನನ್ನ ಬಳಿ ಒಂದೆರಡು ಸಾರಿ ಹೇಳಿಕೊಂಡಿದ್ದರು ವೈದೇಹಿ ಅವರೇ.  ‘ಇದೊಂದು ಓಡಾಡೋ ವಯಸ್ಸು, ಜೊತೆಗೆ ಇಂದಿನ ಹುಡುಗ-ಹುಡುಗಿಯರೇಹೀಗೆ’ ಎಂಬುದಾಗಿ ನಾನು ಹಗುರಾಗಿ ತೇಲಿಸಿದ್ದೆ. ಅವಳು ಎಲ್ಲ ಪರಿಚಯಸ್ಥರೊಂದಿಗೂಹೀಗೇ ನಡೆದುಕೊಳ್ಳುತ್ತಾಳೆ.  ಒಮ್ಮೆ ‘ನನಗೂ ಡ್ರೈವಿಂಗ್ ಕಲೀಬೇಕಂತ ಆಸೆ. ಕಲುಸ್ತೀರಾ ಅಂಕಲ್’ ಅಂತನನ್ನನ್ನು ಕೇಳಿದ್ದಳು. ಆಗ ನನ್ನ ಬಳಿ ‘ಪ್ರೀಮಿಯರ್ ಪದ್ಮಿನಿ’ ಕಾರಿತ್ತು. ಅಲ್ಲದೆ ಅವಳಭಾವನೂ ನಾನೂ ಒಂದೇ ‘ಡ್ರೈವಿಂಗ್ ಟ್ರೈನಿಂಗ್ ಸ್ಕೂಲ್’ನಲ್ಲಿ ತರಬೇತಿ ಪಡೆದವರಾಗಿದ್ದೆವು. ತನ್ನ ಭಾವ ಹೊಸ ಕಾರು ಕೊಳ್ಳುವ ಹೊತ್ತಿಗೆ ತಾನು ಕೂಡಾ ಡ್ರೈವಿಂಗ್ ಕಲಿಯಬಹುದೆಂಬ ಮಹತ್ವಾಕಾಂಕ್ಷೆ ಅವಳದು. ಸರಿ, ಮುದ್ದಿನ ಹುಡುಗಿ ಕೇಳುವಾಗ ನಾನು ಇಲ್ಲವೆನ್ನಲಾದೀತೆ?  ಜೆ.ಪಿ. ನಗರ ಪ್ರದೇಶದ ಹೆಚ್ಚು ವಾಹನ ಸಂಚಾರವಿಲ್ಲದ ರಸ್ತೆಯಲ್ಲಿ ಕಲಿಸಲಾರಂಭಿಸಿದೆ.ಹೀಗೆ ಕಲಿಸುತ್ತಿರುವಾಗ, ಒಮ್ಮೆ ಸ್ಟೀರಿಂಗ್ ಚಕ್ರವನ್ನು ಎಡಕ್ಕೆ ತಿರುಗಿಸುವ ಭರದಲ್ಲಿ  ವಾಲುತ್ತ ನನ್ನ ಭುಜಕ್ಕೇ ಒರಗಿ ‘ಸಾರಿ ಅಂಕಲ್’ ಅಂದಿದ್ದಳು. ‘ಇದರಲ್ಲಿ ಸಾರಿಕೇಳುವಂಥಾದ್ದೇನಿದೆ? ನೀನೂ ಕೂಡಾ ನನ್ನ ಮಗಳಿದ್ದ ಹಾಗೆ’ ಅಂದಿದ್ದೆ ನಗುತ್ತಲೇ.  ಅದು ಭಾವಾತಿರೇಕದಿಂದಲೋ, ಸ್ಪರ್ಶದ ಹಿತದಿಂದಲೋ ಹಾಗಂದಿದ್ದಲ್ಲ. ನಿಜಕ್ಕೂ ನನ್ನಮನಸ್ಸಿನಲ್ಲಿ ‘ನನಗೂ ಇಷ್ಟು ಚೆಲುವಾದ ಒಬ್ಬ ಮಗಳಿದ್ದಿದ್ದರೆ ಕಾರಿನಲ್ಲಿ ಎಲ್ಲ ಕಡೆಸುತ್ತಿಸಬಹುದಿತ್ತು’ ಅನಿಸಿತ್ತು.    ಇಷ್ಟು ಸಲಿಗೆ ಇದ್ದುದರಿಂದಾಗಿಯೇ ಅವಳ ‘ವುಡ್-ಬಿ’ ಕುರಿತಂತೆ ಏಕಾಂತವಾಗಿಮಾತಾಡಲು ಸಾಧ್ಯವಿದ್ದುದು. ‘ಅದ್ಸರಿ ರೇಖಾ, ಎಷ್ಟು ದಿನಗಳಿಂದ ನಿನಗೆ ದ್ವಾರಕಿಯಫ್ರೆಂಡ್ಷಿಪ್ಪೂ?’ ಎಂದು ಮುಂದುವರೆಸಿದೆ.
‘ಎರಡು ವರ್ಷದಿಂದ ಅಂಕಲ್. ನಾವಿಲ್ಲಿ ಅಂಗಡಿ ಶುರು ಮಾಡಿದಾಗಿನಿಂದ ಸಣ್ಣ ಪುಟ್ಟ ಐಟಮ್ಸ್ಗಾಗಿ ಬರುತ್ತಿದ್ದ. ಆಗಾಗ್ಗೆ ಅಪ್ಪನಿಗೆ ಹೆಲ್ಪ್ ಮಾಡೋಕೆ ಬರ್ತಾ ಇದ್ದ. ನನ್ನನ್ನು ನೋಡೋ ನೆಪದಿಂದ ಹೆಚ್ಚಾಗಿ ಬರೋಕೆ ಶುರು ಮಾಡ್ದ. ನಾನು  ಬೆಂಗಳೂರು ಹುಡುಗಿಯರಂತೆ ಇಲ್ಲ ಅಂತ ಹೊಗಳ್ತಾ ಇದ್ದ. ಎಲ್ಲೋ ಹೋಗ್ಬೇಕೂಂತ ಬಸ್ಸಿಗೆ ಕಾಯ್ತಾ ಇದ್ದಾಗ ಬೈಕ್ನಲ್ಲಿ ಬಂದು ‘ಬನ್ನಿ ಡ್ರಾಪ್ ಕೊಡ್ತೀನಿ’ ಅಂತ ಕರೀತಿದ್ದ.ನನಗೇನು ಅಂತ ಜುಮ್ಮಂತ ಹೋಗ್ತಿದ್ದೆ. ದಾರಿ ಮಧ್ಯೆ ಲೆಹರ್-ಸೆವೆನ್ನೋ, ಮಿರಿಂಡಾನೋ  ‘ಆಫರ್’ ಮಾಡಿದ್ರೆ ನಾನು ‘ಬೇಡ’ ಅಂತಿರಲಿಲ್ಲ. ಇಂಥದ್ದನ್ನೆಲ್ಲಾ ಸುಧೀರನೂ ಮಾಡ್ತಿರ್ತಾನೆ-ಅದೇನೂ ಹೊಸ ವಿಷಯವಲ್ಲ. ಒಂದ್ಸಾರಿ ಅವನ ಆಫೀಸು ಫ್ರೆಂಡ್ಸೆಲ್ಲಾ ಮಡಿಕೇರಿ ಕಡೆ  ಟ್ರಿಪ್ ಹಾಕಿದ್ರು. ನನ್ನನ್ನೂ ಬರ್ತೀಯಾ ? ಅಂತ ಕರೆದ. ನನ್ನ ಅಕ್ಕ-ಭಾವನ್ನೂಕರ್ಕೊಂಡು ಬರ್ತೀನಿ ಆಗ್ಬೋದಾ ? ಅಂತ ಕೇಳಿದೆ. ‘ಸರಿ’ ಎಂದ ಅವನು, ತಲಕಾವೇರಿಯಲ್ಲಿ  ಬ್ರಹ್ಮಗಿರಿಯ ಮೆಟ್ಟಿಲ ಮೇಲೆ ಕುಳಿತು ‘ನಿಮ್ಮ ತಂಗೀನ ನಾನು ಇಷ್ಟ ಪಟ್ಟಿದ್ದೀನಿ.ನಿಮ್ಮಮ್ಮ-ಅಪ್ಪಂಗೆ ಹೇಳಿ ಒಪ್ಪುಸ್ಬೇಕು’ ಅಂತ ಕೇಳಿದ. ನನ್ನಕ್ಕ ಇದ್ದು ‘ಬೇಡ ಬೇಡ,ಅಯ್ಯಂಗಾರ್ರಿಗೂ-ಮಾಧ್ವರಿಗೂ ತುಂಬಾ ಸಂಪ್ರದಾಯ ವ್ಯತ್ಯಾಸ ಇದೆ. ನಮ್ಮಪ್ಪ ಹೇಗಾದರೂ  ಒಪ್ಪಿದ್ರೂ, ನಿಮ್ಮಪ್ಪ ಖಂಡಿತ ಒಪ್ಪೊಲ್ಲ’ ಅಂತ ಹೇಳಿದಳು. ಆದರೂನೂ ಬಿಡದೆ, ನನ್ನಹಿಂದೆ ಬಿದ್ದು ದೇವಸ್ಥಾನದಲ್ಲಿ ಕೈ ಮೇಲೆ ಕೈಯಿಟ್ಟು ಭಾಷೆ ಕೊಟ್ಟ ದ್ವಾರಕಿ. ಅದೇ  ಖುಷೀಲಿ ನಾವಿಬ್ರೂ ಗಂಡ-ಹೆಂಡತಿ ಆದ್ರೆ ಹೇಗೆ ಕಾಣ್ತೀವಿ ನೋಡೋಣಾಂತ ಸ್ಟುಡಿಯೋಗೆಕರಕೊಂಡು ಹೋಗಿ ಈ ಫೋಟೋ ತೆಗೆಸಿದ. ಇದನ್ನ ಅವರಪ್ಪನಿಗೂ ತಿಳಿಸದೆ  ಗುಟ್ಟಾಗಿಟ್ಟಿದ್ದ. ಒಂದು ದಿನ ಇದನ್ನು ಅವರು ನೋಡಲಿ ಅಂತಾನೇ ನಾನು ಕವರಿನಲ್ಲಿಟ್ಟುಪೋಸ್ಟ್ ಮಾಡ್ದೆ’ ಅಂತೆಲ್ಲ ಹೇಳುವಾಗಲೂ ಅವಳ ಮುಖದಲ್ಲಿ ಆತಂಕದ ಛಾಯೆಯಿರಲಿಲ್ಲ.
ಈಗೆಲ್ಲ ಇಂಥ ಪ್ರಸಂಗಗಳು ಸಿನೆಮಾ-ಸೀರಿಯಲ್ ಕಥೆಗಳಂತಾಗಿರುವುದಾದರೂ, ಈ ಹುಡುಗಿಯ ಬಾಯಿಂದ ಕೇಳಿದಾಗ ಸಿಕ್ಕ ಅನುಭವವೇ ಬೇರೆ ತೆರನಾದದ್ದು. ಆದರೂ ಈ ರೀತಿ ಫೋಟೋ ತೆಗೆಸಿಕೊಂಡಿದ್ದು ಮಾತ್ರ ಅತಿರೇಕ ಎನಿಸಿತು. ಅದು ಸುಖಾಂತಗೊಳ್ಳಲಿ  ಎಂಬ ಹಾರೈಕೆಯಂತೂ ನನ್ನದಾಗಿತ್ತು. ಅಷ್ಟರಲ್ಲಿ ಉರಿದು ಮೊಟಕಾಗಿದ್ದ ಸಿಗರೇಟುತುಂಡನ್ನು ಬಿಸಾಡಿದ ಸಂಪತ್ತು ಹತ್ತಿರ ಬಂದರು. ‘ಅಂಕಲ್-ಟ್ವಿಂಕಲ್’ ಗಳ ಮಾತು  ನಿಂತಿತು. ಇದೆಲ್ಲವನ್ನೂ ನಾನು ಹುಡುಗಿಯ ಬಾಯಿಂದಲೇ ಕೇಳಿ ತಿಳಿಯಲೆಂದೇಅವರು ಆಚೆ ಹೋಗಿದ್ದು. ನಾನು ಇನ್ನೇನು ಮನೆ ಕಡೆ ಹೊರಡಲು ಅಣಿಯಾಗುತ್ತಿದ್ದಂತೆ  ‘ನಾರಾಯಣ್, ನೀವು ನಾಳೆ-ನಾಡಿದ್ದು ಸಂಜೆ ಬಿಡುವು ಮಾಡಿಕೊಂಡು, ನಿಮ್ಮ ಹೆಂಡತಿಯನ್ನೂ ಜೊತೆಗೆ ಕರಕೊಂಡು ಬನ್ನಿ. ಗೋವಿಂದಾಚಾರ್ರ ಮನೆಗೆ ಹೋಗಿ ಬರೋಣ’ ಎಂದು ಬಿನ್ನವಿಸಿದರು. ನಾನು ಮೊದಲಿಗೆ ಸ್ವಲ್ಪ ಹಿಂಜರಿದರೂ, ಒಂದು  ಶುಭ ಕಾರ್ಯಕ್ಕೆ ನನ್ನ ನೆರವಾಗುವುದಾದರೆ ಏಕಾಗಬಾರದೆನಿಸಿ ‘ಹೂಂ’ ಎಂದೆ. ನನಗೆ ಅಷ ್ಟೇನೂ ಪರಿಚಯವಿಲ್ಲದ ಗೋವಿಂದ್ರಾಚಾರ್ರ ಚಿತ್ರವನ್ನು ನೆನಪಿಸಿಕೊಳ್ಳತೊಡಗಿದೆ.ಸಾಧಾರಣಕ್ಕಿಂತ ಸ್ವಲ್ಪ ಹೆಚ್ಚು ಎತ್ತರದ, ಕೆನ್ನೆಯನ್ನು ಚಿವುಟಿದರೆ ರಕ್ತವೆಲ್ಲಿ ಚಿಮ್ಮುತ್ತದೋ  ಎಂಬಂಥ ಕೆಂಪು ಮೈ ಬಣ್ಣದ – ಮೀಸೆ ಹೊತ್ತ ತುಂಬು ಮುಖದ ವ್ಯಕ್ತಿ. ಬೇರೆಯವರ ಮಾತನ್ನು ಕೇಳಿಸಿಕೊಳ್ಳುವ ವ್ಯವಧಾನವೂ ಇಲ್ಲದೆ – ತಮ್ಮದೇ ತುತ್ತೂರಿ ಊದುವ  ಅಧಿಕ ಪ್ರಸಂಗಿತನ. ಆದರೂ ಈ ಪ್ರದೇಶದ ಯಾವುದೇ ಪುಣ್ಯ ಕಾರ್ಯ, ಶುಭಕಾರ್ಯಎಂದರೆ ಥಟ್ಟನೆ ನೆನಪಿಗೆ ಬರುವ ಶಾಸ್ತ್ರ ಪಂಡಿತ ಈ ಗೋವಿಂದಾಚಾರ್ರು. ನಮ್ಮ  ಮನೆಯ ಸಾಲಿನಲ್ಲಿರುವ ಬಿಇಎಲ್ ಅಧಿಕಾರಿ ಆನಂದರಾಯರ ಮನೆಗೆ ಕುಲ ಪುರೋಹಿತಇದ್ದಂತೆ. ಪ್ರತಿ ವರ್ಷವೂ ಆನಂದರಾಯರ ಮನೆಯಲ್ಲಿ ಸಾಂಗವಾಗಿ ಜರುಗುವಋುಗ್ಯಜುರ್ ಉಪಾಕರ್ಮಗಳ ಈ ಪುರೋಹಿತರ ಹೆಸರಿನಿಂದ ಮೂವತ್ತು-ಮೂವತ್ತೈದು  ಮಂದಿ ಸೇರುತ್ತಾರೆ. ಆಚಾರ್ಯರ ಮಂತ್ರೋಚ್ಛಾರಣೆಯು ಅಷ್ಟೊಂದು ಅಧಿಕಾರಯುವಮತ್ತು ಆಕರ್ಷಕ. ದಕ್ಷಿಣೆ ತಾಂಬೂಲ ವ್ಯವಹಾರದಲ್ಲೂ ಅಷ್ಟೇ ನೇರ ಮತ್ತು ಕಟ್ಟುನಿಟ್ಟು.  ಇಂತಿಂಥಾ ಬಾಬುಗಳಿಗೆ ಇಷ್ಟಿಷ್ಟು ಹಣ ಅಂತ ಒಂದು ಸಾರಿ ಹೇಳಿಬಿಟ್ಟರೆ ಅದೇಮೊದಲು-ಅದೇ ಕೊನೆ. ಧನ ಪಿಶಾಚಿ ಅಂತ ಕೆಲವರು ಒಳಗೇ ಶಪಸಿದರೂ ಸಹ,  ಬೇರೆಯವರಿಗೆ ಹೋಲಿಸಿದರೆ ಹಣ ಹೆಚ್ಚಾದರೇನು ಮಂತ್ರ ಲೋಪ-ಕ್ರಿಯಾ ಲೋಪಮಾಡುವವರಲ್ಲ ಎಂಬ ಸಮಾಧಾನ.ವಯಸ್ಸಿನಿಂದ-ಅನುಭವದಿಂದ ಈ ಇಬ್ಬರಿಗಿಂತ ಕಿರಿಯನಾದ ನಾನು ಅವರಿಬ್ಬರ ನಡುವೆ ಬೀಗತನದ ಸಂಪರ್ಕಕೊಂಡಿಯಾಗಿ ಹೋಗಬೇಕಾಗಿ ಬಂದದ್ದರಲ್ಲಿ ನನ್ನ ವಿದ್ಯಾರ್ಹತೆ, ಅಧಿಕಾರಿ ಹುದ್ದೆ ಎಂಬುದಕ್ಕಿಂತ ಹೆಚ್ಚಾಗಿ ಮುಖ್ಯವಾಗಿದ್ದ ಒಂದೇ ಒಂದು ಅಂಶವೆಂದರೆ  ನಾನು ಗೋವಿಂದಾಚಾರ್ಯರ ಉಪಜಾತಿಗೆ ಸೇರಿದವನು ಎಂಬುದಷ್ಟೇ ಇದ್ದೀತು. ಅದೇನೇಇರಲಿ, ಇಂಥದ್ದೊಂದು ಕಲ್ಯಾಣ ರಾಯಭಾರದಲ್ಲಿ ನನ್ನ ಹೆಂಡತಿಯ ಪೂರ್ಣ ಸಹಕಾರವೂ  ಬೇಕಿತ್ತಷ್ಟೆ. ಆದರೆ ಪ್ರಾರಂಭದಲ್ಲಿ ಅವಳು ‘ಹೋಗ್ರಿರೀ, ನನಗೂ ಇವರಿಗೂ ಯಾವಸಂಬಂಧ ? ಗುರ್ತಿಲ್ಲ, ಪರಿಚಯವಿಲ್ಲ’ ಅಂತ ಕೊಸರಿಕೊಂಡರೂ, ಕಲಿತಿದ್ದ ನಯ-  ನಾಜೂಕಿನ ಮಾತನ್ನೆಲ್ಲ ಖರ್ಚುಮಾಡಿ ಹೇಗೋ ಒಪ್ಪಿಸಿದೆ. ‘ನಾನಲ್ಲಿಗೆ ಬಂದರೂ ಏನು ಮಾತಾಡಲ್ಲ’ ಎಂಬ ನಿಬಂಧನೆ ಮೇಲೆ ಒಪ್ಪಿದಳು ಅನ್ನಿ. ಅದರಂತೆ ಶುಕ್ರವಾರ ಸಂಜೆ ನಾವಿಬ್ಬರೂ ಆಚಾರ್ಯರ ಮನೆಗೆ ಹೋದಾಗ  ಹೊರಬಾಗಿಲು ತೆರೆದೇ ಇತ್ತು. ವಿಶಾಲವಾದ ಮೊಸಾಲೆಯಲ್ಲಿ ನರಪಿಳ್ಳೆಯಿರಲಿಲ್ಲ.ನಮ್ಮ ಪಿಸು ಮಾತಿನ ದನಿ ಕೇಳಿದ ಮೂವತ್ತು-ಮೂವತ್ತೈದು ವರ್ಷದ ಹೆಣ್ಣೊಬ್ಬಳು  ಕೋಣೆಯಿಂದ ಹೊರಬಂದು ನಮ್ಮನ್ನು ಯಾರೆಂದು ವಿಚಾರಿಸಿದಳು. ನಾವು ಗೋವಿಂದಾಚಾರ್ ಅವರನ್ನು ಕಾಣಲು ಬಂದಿರುವುದಾಗಿ ತಿಳಿಸಿದ ಕೂಡಲೇ ‘ಕೂತ್ಕೊಳ್ಳಿ, ಸಂಧ್ಯಾವಂದನೆ ಮಾಡ್ತಿದ್ದಾರೆ, ಬಂದ್ಬಿಡ್ತಾರೆ’ ಅಂತ ಸೋಪಾ ತೋರಿಸಿದಳು. ಪ್ರಾಯಶಹ  ನಾವು ಯಾವುದೋ ಶುಭ ಕಾರ್ಯಕ್ಕೆಂದು ಅವರನ್ನು ಅರಸಿ ಬಂದವರೆಂದು ಆಕೆತಿಳಿದಿದ್ದಿರಬೇಕು. ನಾವು ಸೋಪಾದಲ್ಲಿ ಕೂತು ಮನೆಯೊಳಗಿನ ಮಡಿವಂತ ಸಂಸ್ಕೃತಿಯನ್ನು  ನೋಡುತ್ತಿರುವಂತೆ, ಆತ ಅಘ್ರ್ಯಪಾತ್ರೆಯ ನೀರನ್ನು ಹೊರಗಡೆಯಿದ್ದ ತುಳಸೀ ಗಿಡಗಳಿಗೆಹಾಕಲು ಹೋಗುವಾಗ ನಮ್ಮನ್ನು ಕಂಡರಾದರೂ ಯಾವುದೇ ಪ್ರತಿಕ್ರಿಯೆ ತೋರಲಿಲ್ಲ.
ಮತ್ತೆ ತಮ್ಮ ಕೋಣೆಗೆ ಹೋಗಿ, ಮಡಿಪಂಚೆ ತೆಗೆದು, ಜರಿಯಂಚಿನ ರೇಷಿಮೆ ಪಂಚೆ- ಷರಟನ್ನು ಧರಿಸಿ ಬಂದರು. ‘ನಾನು ನಾರಯಣ್ ಅಂತ. ನಿಮ್ಮ ಸ್ನೇಹಿತರು ಆನಂದರಾವ್ ಇದ್ದಾರಲ್ಲ, ಅವರಮನೆ ಹತ್ರಾನೇ ಇರೋದು. ಇವಳು ನನ್ನ ಹೆಂಡತಿ ಸರಸ್ವತಿ’ ಅಂತ ನಾವೇ ಅವರಿಗೆ  ಪರಿಚಯ ಮಾಡಿಕೊಳ್ಳುವ ಹೊತ್ತಿಗೆ ಸರಿಯಾಗಿ ಸಂಪತ್ತು ದಂಪತಿಗಳೂ ಒಳಬಂದರು.vನಮ್ಮ ಮುಖ ಕಂಡು ಹರ್ಷಿತರಾದರು.  ಆಚಾರ್ಯರು ಸಂಪತ್ತು ಅವರನ್ನು ಕುರಿತು ‘ಇವರನ್ನು ಬೇರೆ ಸಂಧಾನಕಾರರನ್ನಾಗಿಕರೆಕೊಂಡ್ಬಂದಿದ್ದೀರೋ ? ಯಾರು ಬಂದ್ರೂ ಅಷ್ಟೆ. ನಮ್ಮ ಹುಡುಗನ ಮದ್ವೆ ವಿಚಾರಬಿಟ್ಟು ಬೇರೆ ಏನಾದರೂ ಇದ್ರೆ ಮಾತಾಡಿ’ ಎಂದು ಆರಂಭದಲ್ಲೇ ಚುರುಕು ಮುಟ್ಟಿಸಿದರು.  ನಾನು ಮೆಲ್ಲಗೆ ‘ನೀವು ಅವರ ವಿಚಾರದಲ್ಲಿ ತಪ್ಪು ತಿಳಿದಿದ್ದೀರಿ. ನಿಮ್ಮ ಮಗ – ಇವರಮಗಳು ಒಬ್ಬರನ್ನೊಬ್ಬರು ಪ್ರೀತಿಸಿದ್ದಾರೆ. ದೊಡ್ಡವರ ಒಪ್ಪಿಗೆ ತಗೊಂಡು ಮದುವೆ ಆಗ್ಬೇಕೂಂತಿದ್ದಾರೆ’ ಅಂತ ಹೇಳಿದೆ.  ‘ಒಪ್ಕೊಂಡ್ಬಿಟ್ಟಿದ್ದಾರೆ ಅಂದ್ರೆ ಎಲ್ಲಾ ಆಗಿ ಹೋಯಿತು ಅಂತೇನೂ ಇಲ್ವಲ್ಲಾ, ನಾವುಯಾರನ್ನ ಎಂಥವರನ್ನ ಈ ಮನೆಯ ಸೊಸೆಯಾಗಿ ತರಬೇಕೂಂತ ನಿರ್ಧರಿಸೋವ್ರು. ನನ್ನ  ಮಗನಿಗೂ ಇದೇ ಮಾತು ಹೇಳಿದ್ದೀನಿ, ಇಷ್ಟರ ಮೇಲೆ ಅವನ ಹಠವೇ ನಡೆಯಬೇಕೂಂತ್ರಿದ್ರೆಅವನ ದಾರಿ ಅವನಿಗೆ, ನಮ್ಮ ದಾರಿ ನಮಗೆ’ ಅಂತ ಅವರ ಮಂತ್ರಗಳಷ್ಟೆ ಸ್ಪಷ್ಟವಾಗಿ ಹೇಳಿದರು ಅವರು.ಸಂಪತ್ತು, ಅಯ್ಯಂಗಾರ್ರು ಪರಿಸ್ಥಿತಿಯ ಬಿಸಿಯನ್ನು ಗ್ರಹಿಸಿ ‘ದ್ವಾರಕಾನಾಥ್  ಮನೇಲಿಲ್ವಾ?’ ಎಂದು ಕೇಳಿದ್ದರಿಂದಂತೂ, ಅವರ ಸಿಟ್ಟು ಮತ್ತಷ್ಟು ಏರಿತು. ‘ಅವನೇಯಾಕ್ಬೇಕು ನಿಮಗೆ ? ಅದೇನೇನು ಹೇಳ್ಬೇಕೂಂತ ಇದೀರೋ, ಅದೆಲ್ಲವನ್ನು ನನ್ನ ಮುಂದೇನೇ  ಹೇಳಿ’ ಅಂತ ದಬಾಯಿಸಿದರು. ಈ ಪ್ರಶ್ನೆಗಾಗಿಯೇ ಕಾಯುತ್ತಿದ್ದಂತೆ ಸಂಪತ್ತು ಜೇಬಿನಲ್ಲಿರಿಸಿಕೊಂಡಿದ್ದ ಫೋಟೋವನ್ನು ಅವರಿಗೆ ತೋರಿಸುತ್ತಾ ‘ನಿಮ್ಮ ಮಗ, ಇವಳೇ ನನ್ನ ಹೆಂಡ್ತಿ ಅನ್ನೋ ಥರ ಫೋಟೋ ತೆಗೆಸಿಕೊಂಡಿರೋವಾಗ, ನಾವು ಊರಿನವರಿಗೆಲ್ಲಾ ಉತ್ತರ ಕೊಡೋದು ಹೇಗೆ ?’ ಎಂದು ಎಂದಿಗಿಂತ ಹೆಚ್ಚಿನ ದನಿಯಿಂದ ಪ್ರಶ್ನಿಸಿದರು.‘ನಿಮ್ಮ ಮಗಳಿಗೇ ಕೇಳಿ ಆ ಪ್ರಶ್ನೇನಾ ? ಈ ಥರಾ ಇನ್ನೂ ಎಷ್ಟು ಜನ ಹುಡುಗರ ಜೊತೇಲಿ ಫೋಟೋ ತೆಗೆಸ್ಕೊಂಡಿದಾಳೇ ಅಂತ ಕೇಳಿ. ಇಲ್ಲಿ ಮರ್ಯಾದೆ ಹೋಗ್ತಿರೋದು ನಿಮಗಲ್ಲ, ನನಗೆ’ಆಚಾರ್ರ ತೂಕವಿಲ್ಲದ-ತರ್ಕವಿಲ್ಲದ ಮಾತಿಗೆ ನನಗೂ ಸ್ವಲ್ಪ ಚುರ್ರೆಂದಿತು. ಮಗುವಿನಂಥಾ ಮನಸ್ಸಿನ ಹುಡುಗಿಯ ಕುರಿತು ಹೀಗೆ ಹಗುರವಾಗಿ ಮಾತಾಡಬಾರದಿತ್ತು.‘ನಿಮ್ಮ ಮಗನೇ ಅವಳನ್ನು ಪುಸಲಾಯಿಸಿ ಫೋಟೋ ತೆಗಿಸಿ, ಅದರ ಕಾಪೀನ ನಿಮ್ಮ  ಮನೆಗೆ ಪೋಸ್ಟ್ ಮಾಡೋಕೂ ಅಂತಲೂ ಹೇಳಿದನಂತೆ !’ ಎಂದು ಪಾಟೀ ಸವಾಲುಹಾಕಿದೆ. ಆ ಹುಡುಗಿ ಸ್ವಲ್ಪ ಸೋಷಿಯಲ್ಲೇ ಇರಬಹುದು. ಆದರೆ ನಿಮ್ಮ ಮಗನನ್ನಲ್ಲದೆ  ಬೇರೆ ಯಾರನ್ನೂ ಹಾಗೆ ಭಾವಿಸಿಲ್ಲ ಎಂದು ಅವಳ ನಡತೆಯನ್ನು ಸಮರ್ಥಿಸಿದೆ. ಅಂತರ್ಜಾತಿ-ಅಂತರ್ಮತೀಯ ವಿವಾಹಗಳು ಜಾಸ್ತಿಯಾಗುತ್ತಾ ಇರೋವಾಗ, ಈ ಸಂಬಂಧ  ಬೆಳೆಸೋದು ತಪ್ಪೇನಲ್ಲ. ವೈಷ್ಣವ-ಶ್ರೀವೈಷ್ಣವ ಇಬ್ಬರಿಗೂ ಹರಿಯೇ ಸರ್ವೋತ್ತಮ.ಅವನೇ ನಾರಾಯಣ, ಅವನೇ ಗೋವಿಂದ, ಅಲ್ಲವೇ ? ಮದುವೆಯಾಗಿ ನಿಮ್ಮ ಮನೆಗೆಬಂದ ಮೇಲೆ ನಿಮ್ಮ ಸಂಪ್ರದಾಯವನ್ನೇ ಹೇಳಿಕೊಡಿ-ಅಂತೆಲ್ಲಾ ಉದಾತ್ತ ಧಾರ್ಮಿಕನಂತೆ ಮಾತಾಡಿದೆ.ಆಚಾರ್ಯರು ಮಾತ್ರ ‘ನೋಡಿ ಸ್ವಾಮಿ, ನಮ್ಮನೇಲಿ ನಾನು-ನನ್ನ ಪತ್ನಿ ಇಬ್ಬರೂ  ಈ ಸಂಬಂಧಕ್ಕೆ ಒಪ್ಪಿಲ್ಲ ಅಂದ್ಮೇಲೆ ಮುಗೀತಲ್ಲ, ಇನ್ನೇನಿದೆ ?’ ಎಂದು ಅಲ್ಲಿಗೇ ಮುಗಿಸಿಬಿಡುವಹುನ್ನಾರ ತೋರಿದರು. ಕೋಣೆ ಬಾಗಿಲ ಬಳಿಯೇ ನಿಂತು ಎಲ್ಲವನ್ನೂ ಕೇಳುತ್ತಿದ್ದ ಆತನ  ಹೆಂಡತಿ ನನ್ನ ಹೆಂಡತಿಯಂತೆಯೇ ಮೌನಿಯಾಗಿದ್ದರು. ಆದರೆ ಅವರ ಮಗಳು ಮಾತ್ರ‘ನಮ್ಮ ತಂದೆ ತುಂಬಾ ಆಚಾರ-ಸಂಪ್ರದಾಯ ಇಟ್ಕೊಂಡಿರೋವ್ರು. ಹತ್ತಾರು ಕಡೆ ಮದುವೆ- ಮುಂಜಿ ಮಾಡಿಸೋ ಅಂಥವರು. ಬೇರೆ ಜಾತಿಯ ಹುಡುಗಿಯನ್ನು ಸೊಸೆ ಮಾಡ್ಕೊಳ್ಳೋದು ಸಾಧ್ಯವೇ ಇಲ್ಲ ಬಿಡಿ’ ಅಂತ ಮಾರ್ಯಾದೆಯ ಮಾತಾಡಿದಳು.ಅದುವರೆಗೆ ಸುಮ್ಮನೇ ಇದ್ದ ವೈದೇಹಿ ‘ನನ್ನ ಮಗಳಿಗೆ ಅವಮಾನ ಆದ್ರೂ  ಪರವಾಗಿಲ್ಲ – ಅವಳು ಪ್ರಾಣ ತೆಕ್ಕೊಂಡ್ರೂ ಚಿಂತೆಯಿಲ್ಲ, ಅಲ್ವೇ?’ ಅಂತ ದುಗುಡ ದುಮ್ಮಾನ ತೋಡಿಕೊಂಡರು. ಕಣ್ಣಲ್ಲಿ ನೀರು ತುಂಬಿತು. ಆಚಾರ್ಯರು ದನಿಯೇರಿಸಿ ‘ಶುಕ್ರವಾರದ ದಿನ ನಮ್ಮನೇಗೆ ಬಂದು ಯಾಕೆ ಕಣ್ಣೀರು  ಹಾಕ್ತೀರಿ ? ನಿಮ್ಮ ಹುಡುಗೀನ ಸ್ವಲ್ಪ ಹದ್ಬಸ್ತಿನಲ್ಲಿಟ್ಟಿದ್ದಿದ್ರೆ ಹೀಗಾಗ್ತಿತ್ತೇ ಹೇಳಿ?’ ಅಂತತಪ್ಪನ್ನು ಮತ್ತೆ ಇವರ ಕಡೆಗೇ ದಬ್ಬಿದರು.  ಆಚಾರ್ಯರ ಮಾತುಗಾರ್ತಿ ಮಗಳಾದರೋ ಸೋಪಾದ ಮೇಲಿದ್ದ ಫೋಟೋವನ್ನುಮತ್ತೆ ನನಗೆ ಕೊಡುತ್ತ ‘ನೀವು ಮೀಡಿಯೇಟರ್ ಆಗಿ ಬಂದಿದ್ದೀರಲ್ಲಾ, ನಿಮ್ಮ ಸ್ನೇಹಿತರಿಗೆಇದನ್ನು ಕೊಟ್ಟು ಕಟ್ಟು-ಗಾಜು ಹಾಕಿಸಿಟ್ಟುಕೊಳ್ಳೋಕೆ ಹೇಳಿ. ಇದರಿಂದ ನಮಗೇನೂ  ಭಯವಿಲ್ಲ. ಇದನ್ನು ನೋಡಿದೋರ್ಗೆಲ್ಲ ಅವರ ಮಗಳ ಚರಿತ್ರೆ ಅರ್ಥವಾಗಲಿ. ಪಾಪ,ಫೋಟೋ ತೆಗೆಸ್ಕೊಳ್ದೇ ಯಾಕೆ ಬಿಟ್ಟಾಳು ಹೇಳಿ. ನಮ್ಮ ದ್ವಾರಕಿ ನೋಡೋಕೆ ಚೆನ್ನಾಗಿದ್ದಾನೆ-ಒಳ್ಳೆ ಸಂಬಳದ ಕೆಲಸದಲ್ಲಿದ್ದಾನೆ-ನಮ್ಮಪ್ಪನಿಗೂ ಪೆನ್ಷನ್ ಬರುತ್ತೆ, ಸ್ವಂತ ಮನೆಯಿದೆ. ಇನ್ನೊಂದು ಮನೆ ಬಾಡಿಗೇನೂ ಬರುತ್ತೆ. ನಮ್ಮ ದ್ವಾರಕೀಗೆ ಬೈಕಿದೆ-ಕಾರಿದೆ. ಆ ಹುಡುಗಿ ನೋಡಿದ್ಳು. ವ್ರತ ಕೆಟ್ಟರೂ ಸುಖವಾಗಿ ರಾಣಿ ಥರ ಮೆರೀಬಹುದೂ ಅಂತ  ಇವನ್ನ ಬುಟ್ಟಿಗೆ ಹಾಕ್ಕೊಂಡ್ಳು” ಎಂದೆಲ್ಲ ಮೂದಲಿಸುತ್ತಿದ್ದರೆ, ನಡುವೆ ನಾವಾರೂ ಬಾಯಿಹಾಕುವ ಸ್ಥಿತಿಯಲ್ಲಿರಲಿಲ್ಲ. ಅಪ್ಪನಿಗೆ ಸರಿಯಾದ ಮಗಳು !ಈಗ ವೈದೇಹಿ ಅವರಿಗೂ ರೇಗಿತು. ಕಣ್ಣೀರು ಆವಿಯಾಯಿತು. ‘ನೋಡಮ್ಮಾ  ಮಾತುಗಾರ್ತಿ. ನಿನ್ನ ಹೆಸರೇನೋ ತಿಳೀಲಿಲ್ಲ. ನೀನು ಎಷ್ಟಾದ್ರೂ ಮದುವೆಯಾಗಿಬೇರೆಯವರ ಮನೆಗೆ ಹೋಗಿರೋವ್ಳು. ನಿನ್ನ ಮನೆಗೆ ಬಂದಾಗ ಅದೇನು ಬೇಕಾದ್ರೂ  ಮಾತಾಡುವಿಯಂತೆ. ಈಗ ಹೀಗೆಲ್ಲಾ ಹುಚ್ಚು-ಹುಚ್ಚಾಗಿ ಮಾತಾಡಬೇಡ’ ಅಂತದಬಾಯಿಸಿದರು. ಮಗಳ ಮಾತಿಗೆ ಆಚಾರ್ಯರೂ ಮುಖ ಗಂಟಿಕ್ಕಿ ‘ಪಂಕಜಾ, ನೀನೇನೂ ಮಾತಾಡ್ಬೇಡ  ಸುಮ್ನಿರು. ಹೇಳಬೇಕಾದ್ದನ್ನೆಲ್ಲ ನಾನೇ ಹೇಳಿದ್ದೀನಿ’ ಎಂದು ಸಮಾಧಾನ ಪಡಿಸಿದರು.ಕೂಡಲೇ ನನ್ನ ಕಡೆ ನೋಡುತ್ತಾ ‘ನೋಡ್ರೀ ನಾರಾಯಣ್, ನೀವು ಇದಕ್ಕೆ ಮಧ್ಯಸ್ಥಿಕೆವಹಿಸ್ಕೊಂಡು ಬಂದಿದ್ದೀರಲ್ಲಾ, ನಿಮ್ಮ ಕಡೇದೇ ಯಾವುದಾದರೂ ಗಂಡಿದ್ರೆ ನೋಡಿ, ಆ  ಹುಡುಗೀಗೆ ಮದುವೆ ಮಾಡಿಸಿಬಿಡಿ’ ಅಂದು ಬಿಡೋದೇ ?ಮುಂದೆ ಮಾತಾಡುವುದರಿಂದ ಯಾವುದೇ ಪ್ರಯೋಜನವಿಲ್ಲ, ಉಪಯೋಗವಿಲ್ಲ  ಅಂತ ತೀರ್ಮಾನಿಸಿದಿವಿ. ಹೋಗಲಿ ಆ ಹುಡುಗನಾದರೂ ಮನೇಲಿದ್ರೆ ಹೆಚ್ಚು ಕಮ್ಮಿಸಂಬಂಧ ಕುದುರೋದಕ್ಕೆ ಸಾಧ್ಯವಿತ್ತು ಅನ್ನೋದಾದ್ರೆ, ಅದಕ್ಕೂ ಮುಂಚೆಯೇ ಬಂದೋ  ಬಸ್ತು ಮಾಡ್ಕೊಂಡಿದ್ದಾರೆ ಆಚಾರ್ಯರು. ರಾತ್ರಿ ಎಂಟಾದರೂ ಆಫೀಸಿನಲ್ಲಿ ಹೆಚ್ಚಿಗೆ ಕೆಲಸಅಂತ ಮನೆಗೇ ಬಂದಿಲ್ಲ. ಆಫೀಸಿನಲ್ಲಿದ್ದಾನೋ, ಇನ್ನೆಲ್ಲಿಗಾದರೂ ಹೋಗಿದ್ದಾನೋತಿಳಿಯದು. ಅವನಿಲ್ಲದೇ ಇರುವಾಗ ಆಚಾರ್ಯರನ್ನು ಯಾವುದೇ ಪರಿಯಲ್ಲಿ ಬೇಡಿದರೂ,  ಕಡೆಗೆ ಕಾಲು ಹಿಡಿದರೂ ಫಲಿತಾಂಶ ಶೂನ್ಯವೇ ಅಂತ ಖಚಿತವಾಯಿತು. ಇನ್ನೊಂದುದಿನ ಆ ಹುಡುಗನೊಂದಿಗೇ ಪ್ರತ್ಯೇಕವಾಗಿ ಚರ್ಚಿಸಿದರಾಯಿತೆಂದು ಮನದಲ್ಲೇ ನಿರ್ಧರಿಸಿ,  ನಾನೇ ಎಲ್ಲರನ್ನೂ ಎಬ್ಬಿಸಿದೆ. ಅಲ್ಲಿಂದ ಹೊರ ಬರುವ ಮುಂಚೆ ಮನೆಯಾಕೆ ಇಬ್ಬರು ಮುತ್ತೈದೆಯರಿಗೂ ಕುಂಕುಮ ಕೊಡುವುದನ್ನು ಮಾತ್ರ ಮರೆಯಲಿಲ್ಲ.ಅಲ್ಲಿಂದೀಚೆಗೆ ‘ಅಪ್ರಮೇಯ ಪ್ರಾವಿಷನ್ ಸ್ಟೋರ್ಸ್’ ಕಡೆ ಹೋದಾಗಲೆಲ್ಲ ಆ ನಿಟ್ಟಿನಲ್ಲಾಗಿರಬಹುದಾದ ಯಾವುದೇ ಬೆಳವಣಿಗೆ ಕುರಿತು ವಿಚಾರಿಸುತ್ತಿದ್ದೆ. ಆ ಜವಾಬ್ದಾರಿಯನ್ನು ದೊಡ್ಡವರಿಗೇ ಬಿಟ್ಟಂತೆ ರೇಖಾ-ದ್ವಾರಕಿ ನಿಸೂರಾಗಿ  ಸುತ್ತಾಡಿಕೊಂಡಿದ್ದಾರೆಂದು ದೂರಿದ ವೈದೇಹಿ ಅವರು, ವೈಯುಕ್ತಿಕವಾಗಿ ಮಾತಾಡಲುಅವನೇ ಸಿಗುತ್ತಿಲ್ಲವೆಂಬ ಸಬೂಬು ಹೇಳುತ್ತಿದ್ದರು. ಕೆಲ ದಿನಗಳ ನಂತರ ‘ಅವನೊಬ್ಬದಮ್ಮಿಲ್ಲದವನು. ಮನೇಲೇ ಠಿಕಾಣಿ ಹೂಡಿದ್ದಾಳಲ್ಲಾ ಅವನ ಅಕ್ಕ, ಅವಳದೇ ಎಲ್ಲಾ  ಕಿತಾಪತಿ. ಆಚಾರ್ರಂತೂ ದುಡ್ಡು-ಕಾಸ್ನಲ್ಲಿ ನಮಗಿಂತ ಚೆನ್ನಾಗಿರೋವ್ರು ಸಿಕ್ತಾರೇನೋ ಅಂತ ನೋಡ್ತಾಯಿದ್ದಾರೆ ಸಂಬಂಧಗಳನ್ನ’ ಅಂತ ಅವಲತ್ತುಕೊಂಡರು.ಮೂರು ತಿಂಗಳ ನಂತರ ನಾನು ಹುಚ್ಚು ಕುತೂಹಲದಿಂದ ಗೋವಿಂದಾಚಾರ್  ಮನೆಯಿರುವ ರಸ್ತೆಯುದ್ದಕ್ಕೆ ಹೋದಾಗ, ಅವರ ಮನೆಯ ಮುಂದೆ ಹಸಿರುವಾಣಿ ಚಪ್ಪರಕಂಡಿತು. ಇದು ದ್ವಾರಕಿಯ ಮದುವೆಯ ದ್ಯೋತಕ ಎಂಬುದರಲ್ಲಿ ಯಾವುದೇ ಅನುಮಾನ  ಉಳಿಯಲಿಲ್ಲ. ಆ ಸಂಜೆ ಅಂಗಡಿಗೆ ಹೋದಾಗ, ರೇಖಾ ಖಿನ್ನತೆಯಿಂದ ಚಪ್ಪರದ ಸುದ್ದಿಬಿಚ್ಚಿಟ್ಟಳು. ‘ಯಾರೋ ಶೃಂಗೇರಿ ಕಡೆಯ ಸಂಬಂಧವಂತೆ. ಹುಡುಗಿಯ ಅಪ್ಪ ಕಮರ್ಷಿಯಲ್  ಟ್ಯಾಕ್ಸ್ ಆಫೀಸರಂತೆ. ಬೇಕಾದ್ದಂಗೆ ಮಾಡಿಟ್ಟಿದ್ದಾನಂತೆ. ಮಡಿ ಮೈಲಿಗೆ ಅಂತ ದೊಡ್ಡದಾಗಿಮಾಡಿ ಮಾಧ್ವರ ಮನೆಯ ಹುಡುಗೀನೇ ಬೇಕೂ ಅಂತಿದ್ದೋರು, ಈಗ ನೋಡಿ ಅಂಕಲ್  ದುಡ್ಡು-ದೌಲತ್ತು ಇದೆ ಅಂತ ಹೊಯ್ಸಳ ಕರ್ನಾಟಕ ಮನೆಯ ಸಂಬಂಧ ಮಾಡಿದ್ದಾರೆ.ಆ ದ್ವಾರಕೀ ಅಂತೂ ಈಗಲೂ ಅವನ ಅಕ್ಕನಿಗೆ ಹೆದರಿ ಸಾಯ್ತಾನೆ’ ಎಂದೆಲ್ಲಾ ವರದಿ  ಮಾಡಿದಳು. ನಾನು ಸಹ ಸಂಧಾನ ಮುರಿದು ಬಿದ್ದಿದ್ದಕ್ಕಾಗಿ ಖಿನ್ನನಾಗಿ ಕುಳಿತೆ.ಸಂಪತ್ತಯ್ಯಂಗಾರ್ ಹಿರಿಯ ಮಗಳ ಮದುವೆಯನ್ನು ಆರೇಳು ವರ್ಷಗಳ ಹಿಂದೆ ಬೆಂಗಳೂರಿನಲ್ಲೇ ಅದ್ದೂರಿಯಾಗಿ ಮಾಡಿದ್ದರು. ನಿವೃತ್ತರಾಗಿ ಭೂಪಾಲದಿಂದ ಇಲ್ಲಿಗೆ  ಬಂದ ಮೇಲೆ ಸ್ವಂತ ಮನೆ ಕಟ್ಟಿಸುವುದಿರಲಿ, ಒಂದು ಚಿಕ್ಕ ನಿವೇಶನವನ್ನು ಕೊಳ್ಳುವುದೂಆಗಿರಲಿಲ್ಲ. ತಮ್ಮ ಅನುಭವದ ಹಿನ್ನೆಲೆಗೆ ಒಗ್ಗದ ವ್ಯಾಪಾರ ವೃತ್ತಿಯನ್ನು ಆರಿಸಿಕೊಂಡು  ಪಡಬಾರದ ಕಷ್ಟ ಪಡುತ್ತಿದ್ದರು. ಸ್ವಲ್ಪ ಕಾಲ ಅಂಗಡಿಯಲ್ಲಿ ಪ್ರಾಮಾಣಿಕವಾಗಿ ದುಡಿಯುತ್ತಿದ್ದಅವರ ಊರಿನ ಹುಡುಗನಿಗೆ ಸ್ವಂತ ಜಮೀನಿನ ಕಡೆ ಮುತುವರ್ಜಿ ಹುಟ್ಟಿ ಹೊರಟುಹೋಗಿದ್ದ. ಪಕ್ಕದ ಮನೆಯ ಸುಧೀರ ತನ್ನ ಬಿಡುವಿನ ವೇಳೆಯಲ್ಲಿ ಅಷ್ಟಿಷ್ಟು ನೆರವಾಗುತ್ತಿದ್ದ.  ಪೀಣ್ಯಾ ಕೈಗಾರಿಕಾ ವಲಯದ ಒಂದು ಟೂಲ್ ಮ್ಯಾನುಫ್ಯಾಕ್ಚರಿಂಗ್ ಕಂಪನಿಯಲ್ಲಿಸೂಪರ್ವೈಸರ್ ಆಗಿದ್ದಾನಾದರೂ, ತಿಂಗಳಿಗೆ ಅಬ್ಬಬ್ಬಾ ಎಂದರೆ ಎಂಟು ಸಾವಿರ ಸಂಬಳ  ತರುತ್ತಾನಷ್ಟೆ. ಅವನ ಮನೆಯಲ್ಲಿ ಅಪ್ಪ-ಅಮ್ಮ ಅಲ್ಲದೆ, ಅಣ್ಣ-ಅತ್ತಿಗೆ ಎರಡು ವರ್ಷದ ಗಂಡು ಮಗು ಇರುವುದರಿಂದ ಇವನ ಸಂಬಳವೂ ಕುಟುಂಬಕ್ಕೆ ಮುಖ್ಯವಾಗಿದೆ. ಹೆಚ್ಚಿನ  ಹಣಕ್ಕಾಗಿ ಬಹಳ ದಿನ ಓವರ್ ಟೈಂ ಕೆಲಸ ಮಾಡುತ್ತಾನೆ. ಆದರೂ ಸಿಗುವ ಅಲ್ಪಸಮಯದಲ್ಲೂ ಅಂಗಡಿಯಲ್ಲಿ ನಮಗೆ ನೆರವಾಗುತ್ತಾನೆಂದು ಸಂಪತ್ತು ಅವರೇ ಹೇಳುತ್ತಿದ್ದರು.  ಮಗಳ ಮದುವೆ ಸಂಬಂಧ ಮನಸ್ಸು ಕೆಡಿಸಿಕೊಂಡಿದ್ದ ಅವರಿಗೆ ಈಗ ಮತ್ತೊಂದುಸಮಸ್ಯೆ ಕಾಡತೊಡಗಿತು. ಅಂಗಡಿ ಕಟ್ಟಡದ ಮಾಲಿಕ ಅಲ್ಲೊಂದು ಷಾಪಿಂಗ್ ಕಾಂಪ್ಲೆಕ್ಸ್ಕಟ್ಟಿಸಬೇಕು ಎಂಬ ನೆಪವೊಡ್ಡಿ, ಕೋರ್ಟಿನ ಮೂಲಕ ದಾವೆ ಹೂಡಿದ್ದ. ಅಂಗಡಿ  ಬಾಡಿಗೆ, ಮನೆ ಬಾಡಿಗೆ, ಮನೆ ಖರ್ಚುಗಳ ಜೊತೆಗೆ ಲಾಯರ್ ಫೀಸು, ಕೋರ್ಟುಫೀಸು, ಓಡಾಟದ ಖರ್ಚೂ ಸೇರಿ ತಲೆನೋವು ಹೆಚ್ಚಿತು. ಇದನ್ನು ಕಂಡ ನನಗೆ ಸದ್ಯ ರೇಖಾಳ ಮದುವೆ ತಪ್ಪಿಹೋಗಿದ್ದೇ ಒಳ್ಳೆಯದಾಯಿತು ಎನಿಸುತ್ತಿತ್ತು.
ಆಚಾರ್ಯರ ಮನೆಯಿಂದ ಅಡ್ಡರಸ್ತೆಗೆ ಮೂರನೇ ಸಮಾನಾಂತರ ರಸ್ತೆ ಬೀದಿಯಲ್ಲಿ ನನ್ನ ಸ್ನೇಹಿತ ಶೇಷಗಿರಿ ಇದ್ದಾನೆ. ‘ಈ ಪ್ರದೇಶದಲ್ಲಿ ನಮ್ಮವರು ಸುಮಾರು ಜನ ಇದ್ದಾರೆ. ಆದ್ದರಿಂದ ಒಂದು ಸಂಘ ಮಾಡೋಣಾಂತ. ಒಬ್ಬೊಬ್ಬರಿಂದಲೂ ನೂರು ರೂಪಾಯಿ  ಚಂದಾ ತಗೊಂಡು, ಸಂಘಾನ ರಿಜಿಸ್ಟರ್ ಮಾಡ್ಸೋಣ. ನೀವು ಸ್ವಲ್ಪ ನನ್ನ ಜೊತೇಲಿಬರಬೇಕು’ ಅಂತ ವಿನಮ್ರನಾಗಿ ಕೇಳಿಕೊಂಡ. ಗೋವಿಂದಾಚಾರ್ರು ತನ್ನ ದೂರದ  ಸಂಬಂಧಿ ಅಂತ ಹೇಳಿಕೊಂಡ ಮೇಲೆ ಸಂಘ ಕಟ್ಟುವ ಉತ್ಸಾಹದಲ್ಲಿ ನಾನೂ ಕೈ ಜೋಡಿಸಿದೆ.ನನಗೆ ಪರಿಚಯವಿದ್ದ ‘ನಮ್ಮವರ’ ಮನೆಗಳಿಗೆ ಕರಕೊಂಡು ಹೋದೆ. ಒಂದಿಷ್ಟು ಜನ  ಚಂದಾದಾರರೂ ಆದರು. ಒಂದ್ಸಾರಿ ಹೀಗೆ ಮಾತಿಗೆ ಮಾತು ಬಂದು ತನ್ನ ಏಕೈಕ ಪುತ್ರಿ‘ವಾಣಿ’ಯನ್ನು ತಮ್ಮ ಮಗ ದ್ವಾರಕಿಗೆ ಕೊಡಬೇಕೆಂದು ಕೇಳಿದ್ದರೆಂದೂ, ಅದರಂತೆ ಮಗಳನ್ನುತೋರಿಸಿದಾಗ ಮಗ ಒಪ್ಪಲಿಲ್ಲವೆಂದೂ ಹೇಳಿಬಿಟ್ಟರೆಂಬ ಸಂಗತಿ ತಿಳಿಸಿದ. ಆದರೆ  ಅದಕ್ಕೂ ಮುಂಚೆ ಅಯ್ಯಂಗಾರ್ರ ಮಗಳಿಗೂ ಆ ಹುಡುಗನಿಗೂ ಇದ್ದ ಸಂಬಂಧ ತಿಳಿದುತಾನೇ ಒಪ್ಪದಿದ್ದುದನ್ನೂ ತಿಳಿಸಿದ್ದ. ನಿರಾಕರಣೆಗೆ ಅವನ ಪ್ರೇಮ ಪ್ರಸಂಗವಷ್ಟೆ ಕಾರಣವಲ್ಲ.  ಅವನ ಅಕ್ಕ ಪಂಕಜಾಳ ಕತೆಯೂ ಕಾರಣ ಎಂದು ತುಸು ನಕ್ಕ.ಆಕೆ ಮದುವೆಯಾದವಳು. ಯಾವಾಗಾದರೂ ಸಮಯ-ಸಂದರ್ಭ ಇದ್ರೆ ಬಂದುಹೋಗ್ತಿರ್ತಾಳೆ. ಆಕೆಯಿಂದ ಏನು ತೊಂದರೆ ಎಂಬುದಾಗಿ ವಿಚಾರಿಸಿದಾಗ ಶೇಷಗಿರಿ ಹೊಸ ಕತೆಯೊಂದನ್ನು ಬಿಚ್ಚಿಟ್ಟ.‘ತಮ್ಮ ಅಯ್ಯಂಗಾರಿ ಹುಡುಗಿ ಜೊತೆ ಸುತ್ತುತ್ತಾ ಇದ್ರೆ, ಇವನ ಅಕ್ಕ ಗಂಡನ್ನ  ಬಿಟ್ಟು ಇನ್ಯಾರ ಹಿಂದೇನೋ ಓಡಾಡ್ತಿರ್ತಾಳೆ’ ಅಂತ ಪ್ರಾರಂಭಿಸಿದ.ಪಂಕಜಳ ಗಂಡ ಮಹಾನಗರ ಪಾಲಿಕೆಯಲ್ಲಿ ಎಂಜಿನಿಯರ್. ದೊಡ್ಡ ಸಂಬಂಧ  ಅಂತ ಗೋವಿಂದಾಚಾರ್ರು ಬಾಯಿ ಬಿಟ್ಕೊಂಡು, ಹುಡುಗ ಹೇಗೆ ಏನೂ ಅಂತ ವಿಚಾರಿಸದೆಸಂಬಂಧ ಬೆಳೆಸೇ ಬಿಟ್ಟರು. ಅಳಿಯನೂ ಮಾವನ ಮೆಚ್ಚುಗೆ ಪಡೆಯೋಕೆ ಮೊದಲೆಲ್ಲಾಎರಡು ಹೊತ್ತೂ ಸಂಧ್ಯಾವಂದನೆ ಅಂತ ಮೂಗು ಹಿಡ್ಕೊಂಡು ಕೂತ್ಕೊತಾ ಇದ್ದ, ಪ್ರತಿ  ಗುರುವಾರ ರಾಯರ ಮಠಕ್ಕೆ ಹೋಗಿ ಬರದೆ ಇರ್ತಾ ಇರಲಿಲ್ಲ. ಏಕಾದಶಿ ಉಪವಾಸನೂಮಾಡ್ತಿದ್ದ. ಅದರಿಂದ ಆಚಾರ್ರ ಆನಂದಕ್ಕೆ ಪಾರವೇ ಇಲ್ಲ. ಬರುಬರುತ್ತಾ ಈ ಗಯ್ಯಾಳಿ  ಪಂಕಜಳ ಕಾಟ ತಾಳಲಾರದೆ ಸಂಜೆ ಹೊತ್ತು ದಿನವೂ ತಡವಾಗಿ ಬರೋಕೆ ಶುರುಮಾಡ್ದ. ಅದ್ಯಾರ ಸಹವಾಸವೋ ಏನ್ಕತೆಯೋ, ಆಗಾಗ್ಗೆ ಲೈಟಾಗಿ ಗುಂಡು ಹಾಕೋಕೂ  ಶುರುಮಾಡ್ದ. ಅದಕ್ಕೇ ಮತ್ತೆ ರಂಪ ರಾದ್ಧಾಂತ.ಅವನ ಆಫೀಸ್ನಲ್ಲೇ ಆಶಾದೇವಿ ಅಂತ ಒಬ್ಬಳು ಅಸಿಸ್ಟೆಂಟ್ ಇದ್ದಾಳೆ. ಅವಳು ಷೆಡ್ಯೂಲ್ ಕ್ಯಾಸ್ಟ್ ಅಂತ ಕೆಲವರು ಹೇಳ್ತಾರೆ. ಇಲ್ಲ ಇಲ್ಲ ಅವಳ ಹೆಸರಿನ ಹಿಂದೆ ‘ರೀಟಾ’ ಅಂತ ಇದೆ. ಕುಂಕುಮ-ಬಳೆ ಧರಿಸುತ್ತಾಳಾದರೂ ಭಾನುವಾರ ಚರ್ಚ್ಗೆ ಹೋಗುತ್ತಾಳಂತೆ! ಅವಳು ಅದೇನು ಮರುಳು ಮಾಡಿದಳೋ ಈ ಮಡಿವಂತರ ಅಳಿಯನ್ನಬುಟ್ಟಿಗೆ ಹಾಕ್ಕೊಂಡ್ಳು. ಮೈಬಣ್ಣ ಕಪ್ಪಾದರೂ ಅಟ್ರಾಕ್ಟೀವ್ ಫಿಗರ್ ಅಂತೆ. ಅವಳಿಗೇನು ಹೇಳೋರು ಕೇಳೋರು ಯಾರೂ ಇಲ್ಲಾಂತ ಕಾಣುತ್ತೆ. ಮೊದಲೇ ಮದುವೆ ಆಗಿ ಗಂಡನ್ನ ಡೈವೋರ್ಸ್ ಕೊಟ್ಟಿರೋಳು ತಾನೇ! ಸರಿ ಅಂತ ಈಗ ‘ಹೊಸ ಗಂಡ’ನ ಮನೇಲೇ ಬಂದು ಸಂಸಾರ ಹೂಡಿದ್ದಾಳೆ. ಪಂಕಜ ಗಂಡನ್ನ ಬೈದಳು. ಆಶಾದೇವೀನೂ ಬೈದಳು. ‘ನಾನು ಅವರ ಕೈ ಹಿಡಿದ ಹೆಂಡತಿ. ನಿನಗೇನೇ ಇಲ್ಲಿ ಕೆಲಸ’ ಅಂತ ಜಗಳ  ಆಡಿದಳು. ಆದರೆ ಗಂಡನೇ ‘ಹೊಸ ಹೆಂಡತಿ’ ಪರವಾಗಿ ಇರೋವಾಗ ಪಂಕಜಳಘಟವಾಣಿತನ ಏನೂ ನಡೀಲಿಲ್ಲ. ‘ನೀನೂ ಬೇಕಾದರೆ ಇಲ್ಲೇ ಬಂದಿರು’ ಅಂತಾಳಂತೆಆ ಮನೆಹಾಳಿ! ‘ಕಾಲ ಕೆಟ್ಹೋಯ್ತು, ನನ್ನ ಪಾಲಿಗೆ ಗಂಡ ಇಲ್ಲ’ ಅಂತ ಪಂಕಜ ಅಪ್ಪನ  ಮನೆ ಸೇರಿದ್ದಾಳೆ. ಡೈವೋರ್ಸಿಗೂ ಹಾಕಿದ್ದಾಳೆ. ‘ನಾವು ಮದುವೆ ಮಾಡ್ಕೊಂಡಿಲ್ಲ’ಅಂತ ಗಂಡ ಆಶಾದೇವಿ ವಿಚಾರದಲ್ಲಿ ವಾದಿಸ್ತಾನಂತೆ. ಅದರಿಂದ ಆಚಾರ್ ಮಗಳನ್ನೂ  ಅವಳ ಮೂರು ವರ್ಷದ ಮಗಳನ್ನೂ ಮನೇಲೇ ಇಟ್ಟುಕೊಂಡಿದ್ದಾರೆ. ಹೀಗಿರಬೇಕಾದರೆ,ತಿಳಿದೂ ತಿಳಿದೂ ಅವರ ಮಗನಿಗೆ ನನ್ನ ಮಗಳನ್ನ ಕೊಡಬೇಕಾ ? ಅಂತ ಶೇಷಗಿರಿ  ಕೊಂಚ ಬಿರುಸಾಗಿಯೇ ನುಡಿದ.ಇವನು ತಿಳಿಸಿದ್ದೆಲ್ಲಾ ನಿಜವೇ ಇರಬಹುದು. ಎಷ್ಟಾದರೂ ಆಚಾರ್ಯರ ದೂರ  ಸಂಬಂಧಿಯಾದ್ದರಿಂದ, ಬೇರೆಯವರಂತೆ ಗಾಳಿಮಾತು ಆಡುವುದಿಲ್ಲ. ಮಡಿ-ಮೈಲಿಗೆ-ಶಾಸ್ತ್ರ-ಸಂಪ್ರದಾಯ ಅಂತ ಹಾರಾಡೋ ಎಷ್ಟೋ ಮನೆಗಳಲ್ಲಿ ಹೀಗಾಗಿರೋದನ್ನು  ನೋಡಿದ್ದೀನಿ-ಕೇಳಿದ್ದೀನಿ. ಇಲ್ಲಿ ಪಂಕಜ ಅಪ್ಪನಿಗೂ ತಮ್ಮನಿಗೂ ಚೆನ್ನಾಗಿ ಕಿವಿ ಊದಿರೇಖಾಳ ಸಂಬಂಧ ತಪ್ಪಿಸಿರಬಹುದು. ಆದರೆ ಮುಂದೆ ಅವಳಿಗೂ ಒಬ್ಬ ಮಗಳಿದ್ದಾಳೆ  ಅವಳಿಗೆಂಥ ಸ್ಥಿತಿ ಬರಬಹುದು ಅಂತ ನಾನು ಆಲೋಚಿಸಿದೆ. ಆ ನಂತರ ಎರಡು ಸಾರಿ ನಾನು ‘ಅಪ್ರಮೇಯ ಸ್ಟೋರ್ಸ್’ ಕಡೆ ಹೋದಾಗಲೂ ಸಂಪತ್ತು ಅವರಾಗಲೀ ರೇಖಾ ಆಗಲೀ ಸಿಗಲಿಲ್ಲ. ಅಂಗಡಿಯಲ್ಲಿದ್ದ ಸುಧೀರ ಮಾತ್ರ ‘ಅಮ್ಮನ್ನ ನರ್ಸಿಂಗ್ ಹೋಂ ಗೆ ಸೇರಿಸಿದ್ದೀವಿ. ಅಪ್ಪ ರೇಖಾ ಅಲ್ಲೇ ಇದ್ದಾರೆ’ ಎಂದು ಸುದ್ದಿ ಕೊಟ್ಟ. ನಿನ್ನೆಯಿಂದ ಅಮ್ಮನಿಗೆ ತುಂಬಾ ಎದೆ ನೋಯ್ತಿತ್ತು. ಈಗ ಪರವಾಗಿಲ್ಲ. ಸಂಜೆ  ಡಿಸ್ಛಾರ್ಜ್ ಮಾಡಬಹುದು ಅಂತ ಮುಂದೆ ತಿಳಿಸಿದ್ದು ಸಮಾಧಾನ ತಂದಿತ್ತು ನನಗೆ.ರೇಖಾ ಸ್ಕ್ರೕನ್ ಪ್ರಿಂಟಿಂಗ್ ಮಾಡ್ತಿದಾಳೆ. ನಿಮ್ಮ ಕಡೆಯಿಂದ ವಿಸಿಟಿಂಗ್ ಕಾರ್ಡ್, ಲಗ್ನಪತ್ರಿಕೆ,ಸ್ಟಿಕರ್ ಅಂಥ ಯಾವುದಾದರೂ ಕೆಲಸವಿದ್ರೆ ಕೊಡಿ ಎಂದ. ಪ್ರಾಯಶಃ ಅವನು ನನ್ನೊಂದಿಗೆ  ಅಷ್ಟು ಹೊತ್ತು ಮಾತಾಡಿದ್ದು ಅದೇ ಮೊದಲು ಅಂತ ಕಾಣುತ್ತೆ. ಅವನೇ ಬಾಯಿ ಬಿಟ್ಟುಕೇಳಿದ್ದಕ್ಕೆ ಇಲ್ಲ ಅನ್ನಬಾರದು ಅಂತ ನನ್ನ ವಿಳಾಸ, ಫೋಟೋ ಎರಡನ್ನೂ ನೀಡಿ, ಇನ್ನೂರು ವಿಸಿಟಿಂಗ್ ಕಾರ್ಡಿಗೆ ಆರ್ಡರ್ ಕೊಟ್ಟೆ. ಹಾಗೆಯೇ ಇನ್ನೂರು ರೂ.ಗಳ ಮುಂಗಡವನ್ನೂ ಕೊಟ್ಟೆ.ಮಾರನೇ ದಿನ ವೈದೇಹಿ ಅವರ ಆರೋಗ್ಯ ವಿಚಾರಿಸಲು ನಾನು-ನನ್ನ ಹೆಂಡತಿ   ಅಂಗಡಿಗೆ ಹೋದೆವು. ಸುಧೀರ ಆಗತಾನೆ ತಂದಿದ್ದ ಎಳನೀರನ್ನು ಲೋಟಕ್ಕೆ ಬಗ್ಗಿಸಿ ಅವರಿಗೆ ಕೊಡುತ್ತಿದ್ದ. ರೇಖಾ ಸ್ಕ್ರೕನ್ ಪ್ರಿಂಟಿಂಗ್ಗೆ ಆರ್ಡರ್ ತರಲು ಗಾಂಧಿಬಜಾರ್ ಕಡೆ ಹೋಗಿದ್ದಳು. ಇವರನ್ನು ತನ್ನ ಮನೆಯವರಂತೆ ಹಚ್ಚಿಕೊಂಡಿರುವ ಸುಧೀರ ರೇಖಾಳನ್ನು ಒಳಗೊಳಗೇ ಪ್ರೀತಿಸುತ್ತಿದ್ದಾನೆಯೇ ಎಂಬ ಅನುಮಾನ ಹುಟ್ಟಿತು. ಹಾಗೆ ಯೋಚಿಸುತ್ತಿರುವಂತೆಯೇ ‘ಅಮ್ಮಾ ನಾನಿನ್ನು ಬರ್ತೀನಿ’ ಅಂತ ಎಳನೀರು ಕುಡಿದು ಮುಗಿಸಿದ್ದ ವೈದೇಹಿ ಅವರಿಗೆ ತಿಳಿಸಿ ಬೈಕು ಹತ್ತಿದ ಸುಧೀರ. ನಾನು ‘ಸೆಕೆಂಡ್ ಷಿಫ್ಟಾ’ ಅಂತ ಕೇಳಿದೆ. ಅವನು ಹೌದೆಂಬಂತೆ ತಲೆ ಗುಮುಕು ಹಾಕಿದ. ಅವನು ಆ ಕಡೆ ಹೋದ ಮೇಲೆ ಸುಧೀರನ ಸೇವಾತತ್ಪರತೆಯನ್ನು ಕುರಿತು ಎರಡು ಒಳ್ಳೆಯ ಮಾತಾಡಿದೆ. ವೈದೇಹಿ ಅವರು ‘ನಿಜ ಹೇಳಬೇಕೂ ಅಂತ ಅವನು ನಮ್ಮಪಕ್ಕದ ಮನೆ ಹುಡುಗನಲ್ಲ. ನನ್ನ ಮಗ ಇದ್ದ ಹಾಗೇನೇ’ ಅಂತ ಸ್ಮರಿಸಿಕೊಂಡರು. ‘ನಾನು ರೇಖಾ ಜೊತೆ ಇವನ ಸಂಬಂಧ ಹೇಗೆ ?’ ಅಂತ ಮೆಲ್ಲಗೆ ಕೇಳಲು ಶುರು ಮಾಡುತ್ತಿದ್ದಂತೆ ನನ್ನ ಹೆಂಡತಿ ಮೊಳಕೈಯಿಂದ ನನ್ನ ಪಕ್ಕೆಗೆ ಮೆಲ್ಲನೆ ಗುದ್ದಿ ಎಚ್ಚರಿಸಿದಳು. ವೈದೇಹಿ ಅವರು ‘ಪ್ರತಿ ಶ್ರಾವಣದಲ್ಲು ನಮ್ಮ ರೇಖಾ ಅವನ ಕೈಗೆ ರಾಖಿ ಕಟ್ಟುತ್ತಾಳೆ. ಇದು ನಾಲ್ಕು ವರ್ಷದಿಂದ ನಡ್ಕೊಂಡು ಬಂದಿದೆ’ ಅಂತ ಹೇಳುವಾಗ ಗೆಳೆತನ-ಪ್ರೀತಿ- ಪ್ರೇಮ ಎಂಬ ಪದಗಳೆಲ್ಲ ಗಿರಕಿ ಹೊಡೆದು ಅಣಕಿಸತೊಡಗಿದವು. ಯುವ ಜನಾಂಗವೇ  ಹೀಗೇನೋ ಎಂದು ಪೆಚ್ಚಾದೆ.ಮತ್ತೆ ವೈದೇಹಿ ಅವರು ‘ಈಗ ಇದ್ದಕ್ಕಿದ್ದಂತೆ ಯಾಕೆ ಹಾಗೆ ಕೇಳಿದಿರಿ ?’ ಅಂತ ಪ್ರಶ್ನಿಸಿದರು. ಉತ್ತರಿಸಲು ಮುಜುಗರವಾಯಿತು. ‘ನಿಮ್ಮ ಮನಸ್ಸಿನಲ್ಲಿ ಅದೇನಿದೆಯೋ  ಹೇಳಿಬಿಡಿ’ ಅಂತ ಪುಸಲಾಯಿಸಿದಳು ನನ್ನ ಹೆಂಡತಿ. ಆಗಲಷ್ಟೆ ನಾನು ಸಂಕೋಚದಿಂದ ‘ನೀವು ತಪ್ಪು ತಿಳಿಯದಿದ್ದರೆ ರೇಖಾಗೆ ಸುಧೀರನನ್ನೇ ಯಾಕೆ ಕೇಳಬಾರದು?’ ಅಂತ ಕೇಳಿಯೇ ಬಿಟ್ಟೆ. ಅದಕ್ಕೆ ಅವರಿಂದ ಸಿಕ್ಕ ಪ್ರತಿಕ್ರಿಯೆ ನೇತ್ಯಾತ್ಮಕವಾಗಿ ಇದ್ದಂತಿತ್ತು. ಅದರಿಂದ ನಾನೇ ಪೆಚ್ಚಾದೆ. ಏನನ್ನೋ ಆಲೋಚಿಸಿದಂತೆ ಮಾಡಿ ಅವರ ತುಟಿಯಂಚಿನಲ್ಲಿ ಕಾಣಿಸಿದ್ದು ನಗುವಾದರೂ ಅದಕ್ಕಿದ್ದುದು ಮಾತ್ರ ಯಾವ ಅರ್ಥವೋ ತಿಳಿಯದಾಯಿತು.ಮುಂದೆ ಈ ಸಂಬಂಧದಲ್ಲಿ ತಲೆ ಕೆಡಿಸಿಕೊಳ್ಳುವುದನ್ನು ಬಿಟ್ಟೆ. ಮದುವೆ ಅನ್ನುವುದು ಹುಚ್ಚು ವ್ಯವಹಾರ ಇಲ್ಲವೆ ಲಾಭ-ನಷ್ಟಗಳ ವ್ಯಾಪಾರ. ಈಗಿನ ಹುಡುಗ-ಹುಡುಗಿಯರ ಹುಚ್ಚು ಮನಸ್ಸನ್ನು ಅಳೆಯುವಂಥ ಯಾವ ಉಪಕರಣವೂ ಲಭ್ಯವಿಲ್ಲ. ಕಾಲ ಬದಲಾಗಿದೆ ಅಂದರೆ ಇದೇ ಅರ್ಥವೇನೋ…!ನನ್ನ ಇಲಾಖೆಯ ಕಾರ್ಯಯೋಜನೆಯಲ್ಲಿ ಪಾಲ್ಗೊಳ್ಳಲು ಒಂದು ತಿಂಗಳ ಕಾಲ ಚೆನ್ನೈಗೆ ಹೋಗಬೇಕಾಗಿತ್ತು. ಅಲ್ಲಿಗೆ ಹೊರಡುವ ಮೊದಲು ಸಂಪತ್ತು ಅವರಿಗೆ ನಾನು ಉಳಿದುಕೊಳ್ಳುವ ಹೋಟೆಲ್ ವಿಳಾಸ, ನನ್ನ ಫೋನ್ ಸಂಖ್ಯೆ, ಕಾರ್ಯಸ್ಥಳದ ಫೋನ್ ಸಂಖ್ಯೆ ಎಲ್ಲವನ್ನೂ ಕೊಟ್ಟಿದ್ದೆ. ಅಲ್ಲಿ ಎರಡು ವಾರ ಕಳೆದಿರಬೇಕು, ಆ ರಾತ್ರಿ ಹತ್ತು ಗಂಟೆಯ ಸಮಯಕ್ಕೆ ಒಂದು ಕರೆ ಬಂತು. ನನ್ನ ಹೆಂಡತಿಯೇ ಇರಬೇಕೆಂದು ಫೋನೆತ್ತಿಕೊಂಡರೆ ಅದು, ‘ಅಂಕಲ್ ನಾನು’ ಎಂದು ಆರಂಭಿಸಿದ ರೇಖಾ, ನನಗೆ ಖುಷಿಯಾಯ್ತು. ‘ಅಂಕಲ್ ನಿಮ್ಮ ನಾಲಿಗೇಲಿ ಮಚ್ಚೆ ಇರಬೇಕು ಅಂತ ಅಮ್ಮ ಹೇಳ್ತಿದಾಳೆ. ನೀವು ಅವತ್ತು ಅದ್ಯಾವ ಘಳಿಗೇಲಿ ನನಗೆ ಸುಧೀರನ್ನ ಪ್ರೊಪೋಸ್ ಮಾಡಿದಿರೋ, ಅದೀಗ ನಿಜವಾಗಿ ಹೋಯ್ತು’ ಅಂತ ನಗ ತೊಡಗಿದಳು.‘ಏನಮ್ಮಾ ಹಾಗಂದ್ರೆ ?’ – ಪ್ರಶ್ನೆಯಲ್ಲಿ ಸಂತೋಷ-ಸಂಶಯ ಎರಡೂ ಇದ್ದವು. ‘ಅಯ್ಯೋ ಪಾಪ, ಏನೂ ಗೊತ್ತಿಲ್ಲ ನಿಮಗೇ !’ ಅಂತ ರೇಗಿಸಿದಳು. ‘ನಿಮ್ಮ ತಾಯಿ ಹೇಗಿದ್ದಾರೆ ?’ ಅಂತ ಗಂಭೀರವಾಗಿ ಕೇಳಿದೆ. ಅದಕ್ಕೆ ರೇಖಾ ‘ನಮ್ಮ ತಾಯಿಯ ಮಾತಿರಲಿ, ನನ್ನ ಮದುವೆ ಅಂಕಲ್. ಸುಧೀರ್ ಜೊತೇಲೀ ! ನಾನು ಮೊದಲು ಒಪ್ಪಿರಲಿಲ್ಲ. ಅಮ್ಮ-ಅಪ್ಪನ ಬಲವಂತಕ್ಕೆ ಒಪ್ಕೊಂಡೆ, ಏನ್ಮಾಡೋದು ? ಮದುವೆ ಬರೋ ಇಪ್ಪತ್ತನೇ ತಾರೀಖು. ಬನಶಂಕರಿ ರಾಯರ ಮಠದ ಛತ್ರದಲ್ಲಿ. ನಿಮ್ಮ ಮನೆಗೆ ಹೋಗಿ ಆಂಟಿಗೆ ಇನ್ವಿಟೇಷನ್ ಕೊಟ್ಟು ಬಂದಿದ್ದೀವಿ. ನೀವಂತೂ ಖಂಡಿತ ಬರಲೇಬೇಕು. ಇಲ್ಲದಿದ್ರೆ ನಾನು ಮದುವೇನೇ ಮಾಡ್ಕೊಳಲ್ಲ’ ಅಂತ ಮುನಿಸು ಮಾತಿನಲ್ಲಿ ಆಮಂತ್ರಿಸಿದಳು.‘ಒಳ್ಳೆ ಹುಚ್ಚು ಹುಡುಗಿ’ ಅಂತ ಫೋನಿಟ್ಟೆ. ಕೆಲಸದ ಒತ್ತಡದಿಂದ ಆ ವೇಳೆಗೆ ಹೋಗಲಾಗಲಿಲ್ಲವೆನ್ನಿ. ಆದರೆ ಶುಭಾಶಯ ಕೋರಲು, ಉಡುಗೊರೆ ನೀಡಲು ನನ್ನ ಹೆಂಡತಿ-ಮಕ್ಕಳನ್ನು ಕಳಿಸಿದ್ದೆ. ಎಲ್ಲವೂ ಅತ್ಯಂತ ಕಡಿಮೆ ಖರ್ಚಿನಲ್ಲಿ ಸುಲಲಿತವಾಗಿ ನೆರವೇರಿತು ಎಂದು ನನ್ನವಳೇ ಫೋನ್ ಮಾಡಿದ್ದಳು. ಅಂತೂ ಮೊದಲ ಸಂಧಾನ ವಿಫಲವಾದರೂ ಕೇವಲ ಒಂದು ಸಲಹೆ ಸುಲಗ್ನದಲ್ಲಿ ಮುಕ್ತಾಯವಾಯಿತಲ್ಲಾ ಎಂಬ ಸಂತಸ ನನಗೆ ಇಂದಿಗೂ ಇದೆ. ಇದೆಲ್ಲಾ ನಡೆದು ಎಂಟು ವರ್ಷಗಳೇ ಕಳೆದಿವೆ. ರೇಖಾ ಈಗ ಎರಡು ಗಂಡು ಮಕ್ಕಳ ತಾಯಿ. ಮಕ್ಕಳೆರಡೂ ಸುಧೀರನಂತೆಯೇ ಕೆಂಪನೆ-ಮೈಕೈ ತುಂಬಿಕೊಂಡಿವೆ. ಸಂಪತ್ತು ಅವರಿಗೆ ಸುಧೀರ ಮನೆ ಅಳಿಯನಷ್ಟೇ ಅಲ್ಲ, ಒಂದು ರೀತಿಯಲ್ಲಿ ಮಗನೇ ಆಗಿಬಿಟ್ಟಿದ್ದಾನೆ. ರೇಖಾ ಅಂಗಡಿಯ ಕಡೆ ಹೆಚ್ಚಾಗಿ ಬರುವುದಿಲ್ಲ. ಮಕ್ಕಳ ಆರೈಕೆ, ಸ್ಕೂಲು, ಮನೆಪಾಠ ಇವುಗಳಲ್ಲೇ ಮುಳುಗಿಬಿಡುತ್ತಾಳೆ. ಮೊದಲಿಗಿಂತ ಅವಳೀಗ ಗಂಭೀರ. ಯಾವಾಗಲಾದರೊಮ್ಮೆ ಅಮ್ಮನೊಂದಿಗೆ ಹೋಗುತ್ತಿರುವಾಗ ಅವರಿಬ್ಬರೂ ಥೇಟ್ ಅಕ್ಕ- ತಂಗಿಯರಂತೆಯೇ ಕಾಣುತ್ತಾರೆ. ಅಬ್ಬ! ಈ ಹೆಣ್ಣುಗಳು ಅದೆಷ್ಟು ಬೇಗ ಬೆಳೆಯುತ್ತಾರೆ ಎಂದು ಅಚ್ಚರಿಯಾಗುತ್ತದೆ.* * *

