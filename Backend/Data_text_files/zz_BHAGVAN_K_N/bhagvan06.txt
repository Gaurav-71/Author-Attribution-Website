 ಮಲ್ಲಾಪುರದಲ್ಲೊಂದು ಭೂ ಹಗರಣ
ಗಾರೆ ಭರಮಯ್ಯ ತೀರಿಕೊಂಡಾಗ ಅವನಿಗೆ ನಲವತ್ತೋ-ನಲವತ್ತೈದೋ ವರ್ಷ ವಯಸ್ಸಿದ್ದಿರಬೇಕು. ಒಂಟಿಯಾಗಿದ್ದವನು. ಅವನಪ್ಪ ಅಮ್ಮ ಹಿಂದೆಯೇ ತೀರಿಕೊಂಡಿದ್ದಿರಬೇಕು. ಅವನು ಹುಟ್ಟಿದ್ದು ದೂರದ ಕಾಸಾಪುರ ಎಂಬುದು ಊರಲ್ಲಿ ಎಲ್ಲರಿಗೆ ತಿಳಿದಿದೆಯಾದರೂ, ಅವನ ಹೆಸರಿನಲ್ಲಿದ್ದ ಮೂರೆಕರೆ ಜಮೀನು ತಂದೆಯಿಂದ ಬಂದಿದ್ದಿರಲಾರದು, ಅವನ  ತಾತ ಮಾರಿಗುಡಿಯ ಪೂಜಾರಿಯೋ-ಏನೋ ಆಗಿದ್ದುದರಿಂದಾಗಿ ಯಾರೋ ಪುಣ್ಯಾತ್ಮರು ಅದನ್ನು ದೇವರ ಹೆಸರಿನಲ್ಲಿ ಬರೆದುಕೊಟ್ಟಿರಬೇಕು. ಆದರೂ ಭರಮಯ್ಯ ಅದಕ್ಕೆ ಕಂದಾಯ ಕಟ್ಟುತ್ತಿದ್ದುದರಿಂದ ಅವನೇ ಭೂಮಿ ಒಡೆಯ. ಅವನು ಭೂಮಿಯ ಗೇಯ್ಮೆ ಮಾಡಿದವನಲ್ಲ. ಅಸಲಿಗೆ ಅವನಿಗೆ ವ್ಯವಸಾಯ ಕಸುಬಿನಲ್ಲಿ ಮುತುವರ್ಜಿಯೇ ಇರಲಿಲ್ಲವೆನ್ನಿ. ಮಾಲೂರು ಶ್ರೀಕಂಠಪ್ಪನವರ ಮನೆಯ ಅರ್ಧಭಾಗ ಅವನದಾಗಿತ್ತು ಎಂಬ ಕಾರಣಕ್ಕೆ ಆ ಕುಟುಂಬಕ್ಕೂ ಅವನಿಗೂ ಊರಿನವರು ಇಲ್ಲದ ಸಂಬಂಧ ಕಟ್ಟುತ್ತಿದ್ದರು. ಅವನ ಮೂರೆಕರೆ ಜಮೀನಿನ ಸಾಗುವಳಿ ಮಾಡಿಸುತ್ತಿದ್ದುದು ಶ್ರೀಕಂಠಪ್ಪನೇ. ತಾನು ಸತ್ತ ಮೇಲೆ ಜಮೀನು ಶ್ರೀಕಂಠಪ್ಪನ ಮನೆತನಕ್ಕೇ ಸೇರಬೇಕೆಂದು ಉಯಿಲು ಬರೆಸಿದ್ದು ಕೂಡಾ ಗುಟ್ಟಿನ ವಿಷಯವೇನಲ್ಲ.ಅವನಿಗೆ ಸಾಯುವ ವಯಸ್ಸೂ ಅಲ್ಲ, ಸಾಯುವಂಥ ಅಪಘಾತವೂ ಆಗಿರಲಿಲ್ಲ.  ಬಿಸಿಲ ಹಳ್ಳಿಯ ಹೊಂಗೆಯಲ್ಲಿ ದೆವ್ವದ ಚೇಷ್ಟೆಗೆ ದಿಗಿಲುಗೊಂಡು ಚಳಿ-ಜ್ವರ ಹಿಡಿದು ಮಲಗಿದವನು ಸತ್ತ. ‘ಹುಟ್ಟು ಆಕಸ್ಮಿಕ – ಸಾವು ಅನಿವಾರ್ಯ’ ಎಂಬ ತತ್ವಜ್ಞಾನದ  ಮಾತು ಅವನ ಸಾವಿಗಂತೂ ಅನ್ವಯವಾಗುವುದಿಲ್ಲ. ಸಹಜ ಸಾವಿಗಷ್ಟೆ ಅದುಹುಟ್ಟಿಕೊಂಡಿದ್ದು, ಅಮಾವಾಸ್ಯೆ ದಿನಗಳಲ್ಲಿ ಆ ದಟ್ಟ ಹೊಂಗೇ ತೋಪಿನಲ್ಲಿ ದೆವ್ವದಸಂಚಾರ ಇರುತ್ತದೆಂಬ ಎಚ್ಚರಿಕೆಯನ್ನೂ ಅವನು ಗಾಳಿಗೆ ತೂರಿದನೇ ? ರಾಯಪುರದ  ಸಂತೆಯಿಂದ ಒಂಟಿಯಾಗಿ ಬಂದನೇಕೆ ? ಇದೆಲ್ಲ ಸುಳ್ಳು, ಶ್ರೀಕಂಠಪ್ಪನ ಮನೆಯವರೇಏನೋ ಮಾಟಮಂತ್ರ ಮಾಡಿಸಿರಬೇಕು ಅಂತ ಒಂದಿಷ ್ಟು ಹರಕು ಬಾಯಿಗಳು  ಒದರಿಕೊಂಡವು. ಭರಮಯ್ಯ ಉಯಿಲನ್ನೇ ಬರೆಸಿರುವಾಗ ಶ್ರೀಕಂಠಪ್ಪ ಅವನನ್ನು ಹೆಚ್ಚುಪ್ರೀತಿಯಿಂದ ನೋಡಿಕೊಳ್ಳುತ್ತಾನೆ; ಅದು ಬಿಟ್ಟು ಇಂಥ ವಾಮ ಮಾರ್ಗ ಹಿಡಿಯಲಾರ  ಅಂತ ಹೆಚ್ಚಿನವರ ನಂಬಿಕೆ, ಇದೇನೇ ಇರಲಿ ಅವನು ಸತ್ತಿದ್ದು ದೆವ್ವಕ್ಕೆ ಹೆದರಿ ಎಂಬ ಸುದ್ದಿಯೇ ಮಲ್ಲಾಪುರದಲ್ಲಿ ಅಧಿಕೃತವೆನಿಸಿದೆ. ರಾಯಪುರದ ಸಂತೆಗೆ ಭರಮಯ್ಯ ಹೋಗಿ ಬರುತ್ತಿದ್ದನಾದರೂ ಯಾವತ್ತೂ  ಒಂಟಿಯಾಗಿ ಅಲ್ಲ, ಅಮಾವಾಸ್ಯೆ ದಿನಗಳಲ್ಲಂತೂ ಅಲ್ಲವೇ ಅಲ್ಲ. ಆವತ್ತು ಅದೇನಾಯಿತೋ!ಆ ಮಟಮಟ ಮಧ್ಯಾಹ್ನ ಊಟಕ್ಕೆ ಮನೆಗೇ ಬಂದುಬಿಡಬೇಕೆಂಬ ಮನಸ್ಸಿನಿಂದ ಕೊಂಚ  ವೇಗದ ಹೆಜ್ಜೆ ಹಾಕಿಯೇ ಬರುತ್ತಿದ್ದ. ಹೊಂಗೆಯ ಮಧ್ಯಭಾಗಕ್ಕೆ ಬರುವಷ್ಟರಲ್ಲಿ ಹಿಂದಿನಿಂದಯಾರೋ ಕರೆದಂತಾಗಿ ಹಿಂದಿರುಗಿ ನೋಡಿದ. ಯಾರೂ ಕಾಣಿಸಲಿಲ್ಲ. ಅದಕ್ಕೆ ತಲೆಕೆಡಿಸಿಕೊಳ್ಳದೆ ಎಂಟು-ಹತ್ತು ಹೆಜ್ಜೆ ಹಾಕುತ್ತಿರುವಂತೆ, ಸೊಲ್ಲಾಪುರದ ಚಡಾವು ಹಾಕಿದ ಕಾಲುಗಳಂತೆ ಜರ್ರ್ ಪರ್ರ್ ಸಪ್ಪಳ ಮಾಡುತ್ತ ಮತ್ತೆ ಹಿಂದಿನಿಂದಲೇ ವೇಗ ಗತಿಯಲ್ಲಿ  ಬರುತ್ತಿದ್ದಂತೆ ತೋರಿತು. ಮತ್ತೆ ನಡಿಗೆ ವೇಗ ಹೆಚ್ಚಿಸಿದ. ಈ ಬಾರಿ ದಢೂತಿ  ಆಸಾಮಿಯೊಬ್ಬ ತನ್ನೆರಡೂ ಕೈಯಿಂದ ಅವನ ಭುಜವನ್ನು ಜಗ್ಗಿದಂತಾಯ್ತು. ಭರಮಯ್ಯಭಯಭೀತನಾಗಿ ‘ಅಯ್ಯೋ’ ಅಂತ ಚೀರಿ ನೆಲಕ್ಕೆ ಕುಸಿದ. ಕಣ್ಣು ಮಂಜಾಗತೊಡಗಿತು.ಬಲವಾದ ಗಾಳಿ ಬೀಸಿ ತರಗೆಲೆಗಳೆಲ್ಲ ಬುಗುರಿಯಂತೆ ಗಿರಗಿರಲೆ ತಿರುಗುತ್ತ ಅವನ  ಮುಂದೆಯೇ ಹೊತ್ತಿ ಉರಿದವು. ಅದರ ಮೇಲಿಂದ ಭೂತವೊಂದು ಉದ್ದ ಉಗುರಿನಕೈಬೆರಳನ್ನು ಆಡಿಸುತ್ತಾ ಮೇಲೆ ಹೋಗುತ್ತಿರುವುದನ್ನು ಕಂಡು ಮೈಯೆಲ್ಲಾ ಕಂಪಿಸಿ  ಮೂರ್ಛೆ ಹೋದ. ಸಂತೆಯಿಂದಲೇ ಬರುತ್ತಿದ್ದ ನಾಲ್ಕಾರು ಮಂದಿ ಅವನನ್ನು ಉಪಚರಿಸಿಮನೆಗೆ ತಂದು ಬಿಟ್ಟರು.ಆದರೆ ಹದಿನೈದು ದಿನಗಳ ಕಾಲ ಚಳಿ-ಜ್ವರದಿಂದ ನಡುಗುತ್ತಾ ‘ಅಯ್ಯೋ ದೆವ್ವ  ನನ್ನನ್ನು ಸಾಯಿಸ್ತಾ ಇದೆ’ ಅಂತ ಚೀರುತ್ತಾ ಮಾಡುತ್ತಿದ್ದ. ನೇಕಾರ ನಾಗಪ್ಪನ ಭೂತಮಂತ್ರ-ಬೇವಿನ ಸೊಪ್ಪು ಕೆಲಸ ಮಾಡಲಿಲ್ಲ. ಟೈಫಾಯಿಡ್ ಅಂತ ಬ್ಯಾಲ್ಯದ ಲೋಕಲ್  ಫಂಡ್ ಆಸ್ಪತ್ರೆಯ ವೈದ್ಯರು ಕೊಟ್ಟ ಮಾತ್ರೆ ಔಷಧಿಗೂ ಜಗ್ಗಲಿಲ್ಲ. ಊಟ ತಿಂಡಿ ಸೇರದೆಕೃಶವಾಗತೊಡಗಿದ. ಶ್ರೀಕಂಠಪ್ಪನ ಮನೆಯವರು ಏನಾದರೂ ತಿನ್ನಿಸಲು ಹೋದರೆ,  ಅದನ್ನೆಲ್ಲಾ ಕಕ್ಕಿ ವಾಂತಿ ಮಾಡುತ್ತಿದ್ದ. ಕಡೆಗೆ ದೆವ್ವದ ಕಾಟದಿಂದ ಮಲ್ಲಾಪುರದಲ್ಲಿ ಸತ್ತ ಮೊದಲನೆಯವ ಅನಿಸಿಕೊಂಡ. ಎರಡು ಹೊತ್ತು ಊಟದ ಋುಣದಿಂದ ತನ್ನ ಮೂರೆಕರೆ ಜಮೀನನ್ನು, ಭರಮಯ್ಯ ಶ್ರೀಕಂಠಪ್ಪನವರ ಹೆಸರಿಗೆ ಉಯಿಲು ಮಾಡಿದ್ದನೆಂಬುದಂತೂ ನಿಜ. ಉಳುವವನಿಗೇ ಭೂಮಿ ಎಂಬ ಭೂಸುಧಾರಣೆ ಕಾಯಿದೆಯಿಂದಲೂ ಶ್ರೀಕಂಠಪ್ಪನವರು ಆ ಜಮೀನಿಗೆಹಕ್ಕುದಾರರು ನಿಜ. ಅದರಿಂದಾಗಿಯೇ ಭರಮಯ್ಯ ಸತ್ತಾಗ ಅವನ ಮನೆ ಪದ್ಧತಿಯಂತೆ  ಎಲ್ಲ ಕರ್ಮಗಳನ್ನೂ ಮಾಡಿಸಿ, ಉಯಿಲಿನಲ್ಲಿದ್ದಂತೆ ಅವನ ಸಮಾಧಿಯನ್ನು ಅವನುಬಿಟ್ಟು ಹೋದ ಜಮೀನಿನ ಒಂದು ಮೂಲೆಯಲ್ಲೇ ಮಾಡಿಸಿದರು. ‘ಅಪ್ಪ-ಅಮ್ಮನ್ನ  ಕಳೆದುಕೊಂಡು ನಾಲ್ಕು ವರ್ಷದ ತಬ್ಬಲಿಯಾದ ಭರಮನನ್ನು ನಾವೇ ಕರೆತಂದು ಅವನನ್ನುಬೆಳೆಸಿದ್ದು’ ಅಂತ ಶ್ರೀಕಂಠಪ್ಪನ ಚಿಕ್ಕಪ್ಪ ಪತ್ರೇಶಪ್ಪ ಎಷ್ಟೋ ಜನರ ಹತ್ತಿರ ಹೇಳಿದ್ದನ್ನು  ಊರಿನವರು ಬಲ್ಲರು. ಅಷ್ಟೇ ಅಲ್ಲ, ಅವನ ಕಡೆಯವರು ಅನಿಸಿಕೊಂಡ ಯಾವನರಪಿಳ್ಳೆಯೂ ಈ ಊರಿನತ್ತ ತಲೆ ಹಾಕದೆ ಇದ್ದುದನ್ನೂ ಬಲ್ಲರು.ಅದೇಕೋ ಮೀಸೆ ಬಲಿತ ಪ್ರಾಯದಲ್ಲೂ ಭರಮಯ್ಯನಿಗೆ ಬೇಸಾಯದ ಕಡೆ  ನಿಗವೇ ಬರಲಿಲ್ಲ. ಮನೆಗಳಿಗೆ ಸುಣ್ಣ-ಬಣ್ಣ ಮಾಡುವುದು, ಗುಡಿ-ಗೋಪುರಗಳಲ್ಲಿ ಗಾರೆಯ ಬೊಂಬೆಗಳನ್ನು ಮಾಡಿ ಬಣ್ಣ ಹಾಕುವುದು, ಕಿತ್ತು ಹೋದ ಮನೆ ಗೋಡೆ-  ಮಳೆ ಬಂದಾಗ ಸೋರುವ ಮಾಳಿಗೆಯ ರಿಪೇರಿ ಮಾಡಿಕೊಡುವುದು-ಮದುವೆ ಮನೆಯಅಲಂಕಾರ ಇಂಥವುಗಳಲ್ಲೇ ಬೆಳೆದು ಬಿಟ್ಟ. ಹಾಗಾಗಿ ಜಮೀನಿರುವ ಭರಮಯ್ಯ ರೈತ  ಎನಿಸಿಕೊಳ್ಳದೆ ಗಾರೆ ಕೆಲಸದವನೆಂದೇ ಊರಿನಲ್ಲಿ ಗುರ್ತಿಸಿಕೊಂಡಿದ್ದ.ಜಮೀನನ್ನು ತನ್ನ ಹೆಸರಿಗೆ ಉಯಿಲು ಮಾಡಲು ಮೊದಲು ಒಪ್ಪಲಿಲ್ಲ ಎಂಬ  ಕಾರಣಕ್ಕೆ ನೇಕಾರ ನಾಗಪ್ಪನಿಂದ ಮಾಟ-ಮಂತ್ರ ಮಾಡಿಸಿದ್ದು ಬೇರೆ ಯಾರೂ ಅಲ್ಲ, ಅದು ಶ್ರೀಕಂಠಪ್ಪನೇ ಅಂತ ಮೊದಮೊದಲು ಪುಕಾರು ಎಬ್ಬಿಸಿದ್ದು ಉಪ್ಪಾರ ಈರನಾಗ. “ಭರಮಯ್ಯನಿಗೆ ಬೇಸಾಯ ಕಲಿಸದೆ – ಗಾರೆ ಕೆಲಸಕ್ಕೆ ತಗುಲಿಸಿದ್ದು ಇನ್ಯಾಕೆ ಹೇಳ್ರಪ್ಪಾ’  ಅಂತ ಒಂದು ಘನಂದಾರಿ ಆರೋಪ ಮಾಡಿದಾಗಲಂತೂ, ಬಹಳ ಜನ ‘ಇರಬೋದೇನೋ’ಅಂದುಕೊಂಡಿದ್ದೂ ಉಂಟು. ಇಂಥ ಗಾಳಿ ಗುಮಾನಿಯನ್ನು ಕೇಳಿಸಿಕೊಂಡ ಶ್ರೀಕಂಠಪ್ಪ  ‘ಅಂಥಾ ನೀಚ ಕೆಲಸ ಮಾಡಿದ್ದಿದ್ರೆ ಆ ಮಾರಮ್ಮತಾಯಿ ನನ್ನನ್ನ ಸುಮ್ನೆ ಬಿಟ್ಟಾಳಾ ?ಈಗಲೂ ಅವನ ಸಂಬಂಧಿಕರು ಯಾರಾದರೂ ಬಂದು ಜಮೀನು ತಮಗೇ ಸೇರಬೇಕೂಂತದಾವಾ ಹೂಡಲಿ, ನಾನು ಭರಮಯ್ಯನ ಜಮೀನು ಬಿಟ್ಟುಕೊಡೋಕೆ ಸಿದ್ಧ’ ಅಂತ  ಸರೀಕರ ಮುಂದೆ ಹೇಳಿಕೊಂಡಿದ್ದ. ಹಾಗೆ ಯಾರೂ ಬರುವುದಿಲ್ಲವೆಂದು ಆತನಿಗೂಗೊತ್ತಿತ್ತು. ಊರ ಜನವೇನು, ಹಂಗೂ ಆಡ್ಕೊಳ್ತಾರೆ – ಹಿಂಗೂ ಆಡ್ಕೊಳ್ತಾರೆ.  ಯಾವ್ಯಾವುದೋ ಕ್ಯಾತೆ ತೆಗೆದು ಜಗಳ-ರಗಳೆ ಮಾಡ್ಬೇಕಾದ್ರೆ ಅದಕ್ಕೆ ಈರಕ್ಯಾತನ್ನೇಮುಂದೆ ಬಿಡ್ತಾರೆ. ಆ ಭಂಡ ಎಲ್ಲದಕ್ಕೂ ಮೂಗು ತೂರುಸ್ತಾನೆ ! ‘ಮಲ್ಲಾಪುರೇಮಹಾಗ್ರಾಮೇ ದಯಾ ದಾಕ್ಷಿಣ್ಯ ವರ್ಜಿತಂ’ ಎಂಬ ವ್ಯಂಗ್ಯೋಕ್ತಿ ಹುಟ್ಟಿಕೊಂಡಿರುವುದು  ಇವನಂಥ ಭಂಡರಿಂದಲೇ! ಅವನ ಪುಂಡಾಟಗಳಿಗೆ ಬೆಂಬಲವಾಗಿ ನಿಲ್ಲಲು ಅವನಜಾತಿಯವರದೇ ಹತ್ತು ಮನೆಗಳಿದ್ದವು. ಅಷ್ಟೇ ಸಾಲದೆಂಬಂತೆ, ಮಲ್ಲಾಪುರದ ಹಟ್ಟಿ  ಮಂದಿಗೆ ಅನಾಯಾಸವಾಗಿ ಹೊಲಗದ್ದೆಗಳಲ್ಲಿ ಕಮಾಯಿಸುವುದನ್ನು ಕಲಿಸಿದ್ದೂ ಅವನೇ.ಅವರಿಗೆಲ್ಲಾ ಆಗಾಗ್ಗೆ ಫಕೀರಪ್ಪನ ‘ಗಡಂಗಿ’ನ ‘ಬಿಳೀ ದ್ರವ’ದ ರುಚಿ ತೋರಿಸಿ ತನ್ನ ಕೆಟ್ಟಾಟಗಳಿಗೆ ಬಳಸಿಕೊಳ್ಳಲೂ ಹೇಸುವನಲ್ಲ.ಆ ವರ್ಷದ ಮುಂಗಾರು ಮಳೆ ಆರಂಭವಾದ ಕೂಡಲೇ ಭರಮಯ್ಯನ ಹೊಲದಲ್ಲಿ ಮೇಣಿ ಹೂಡಲು ಶ್ರೀಕಂಠಪ್ಪನ ಮಕ್ಕಳು ಜೋಡಿತ್ತಿನೊಂದಿಗೆ ಬರುತ್ತಿದ್ದಂತೆ ‘ಇನ್ನು ಮ್ಯಾಲೆ ಈ ಜಮೀನು ನಂದು. ನೀವು ಗೇಮೆ ಮಾಡಾಂಗಿಲ್ಲ’ ಎಂದು ಈರಕ್ಯಾತ  ವ್ಯಾಜ್ಯ ತೆಗೆದ. ಜೊತೆಗೆ ಬೇರೆ ಊರಿಂದ ಮೂರು ತರಲೆ ಆಸಾಮಿಗಳನ್ನೂ ಕರೆತಂದಿದ್ದ.ಶ್ರೀಕಂಠಪ್ಪನ ಎರಡನೇ ಮಗ ಸಿದ್ಧವೀರ ‘ನಮ್ಮ ಹೊಲ್ದಾಗೆ ನಾವು ಗೇಯ್ಕಾಳಾಕೆ ನೀನ್ಯಾರಲೇ  ದೊಣ್ಣೆ ನಾಯಕ ಕೇಳೋಕೆ ಬಂದಿದ್ದೂ’ ಅಂತ ಜೋರು ಮಾಡಿದ. ‘ಓಹೋಹೋ,ಹಂಗೋ ಸಮಾಚಾರ ? ಅದ್ಹೆಂಗೆ ಮೇಟಿಯಾಟ ಆಡ್ತೀಯೋ ನೋಡೇ ಬಿಡ್ತೀನಿ’ ಅಂತನೇಗಿಲಿಗೆ ಹೂಡಿದ್ದ ಎತ್ತುಗಳ ಮೂಗುದಾರ ಹಿಡಿದು ಬದುವಿನಾಚೆಗೆ ಒಯ್ದುಬಿಟ್ಟ.  ಜೊತೆಗಿದ್ದ ಇನ್ನೊಬ್ಬ ಸಿದ್ಧವೀರನ ಮುಂದೆ ತೋಳು ಮಡಿಚಿ ನಿಂತ. ಇವರು ಇಬ್ಬರು-ಅವರು ನಾಲ್ವರು !ಸುದ್ದಿ ತಿಳಿದು ಅಲ್ಲಿಗೆ ಧಾವಿಸಿದ ಶ್ರೀಕಂಠಪ್ಪ ಮೊದಲು ಒಳ್ಳೆಯ ಮಾತುಗಳಿಂದಲೇ  ‘ವೃಥಾ ಕಾಲು ಕೆರೆದುಕೊಂಡು ಜಗಳಕ್ಕೆ ಬರಬೇಡವೋ ಈಗನಾಗ’ ಅಂತ ಅವನಿಗೆಬುದ್ಧಿ ಹೇಳಿದ. ಅವನಾದರೋ ‘ಭರಮಯ್ಯ ಸಾಯೋಕ್ಮುಂಚೆ ಜಮೀನ್ನ ನನ್ನ ಹೆಸರಿಗೆ  ಬರಕೊಟ್ಟವ್ನೆ. ಇಲ್ದೆ ಹೋಗಿದ್ರೆ ನಾನ್ಯಾಕೆ ನಿಮ್ಮ ಸುದ್ದಿಗೆ ಬರ್ಲಿ ಹೇಳಣ್ಣಾ?’ ಅಂತ ಬಾಳ ಸಭ್ಯಸ್ಥನಂತೆ ಪಾಟೀ ಸವಾಲು ಹಾಕಿದ.ಆ ಫಟಿಂಗನೊಡನೆ ವೃಥಾ ಕಲಹವೇಕೆ ಅಂತ ಸುಮ್ಮನಾದ ಶ್ರೀಕಂಠಪ್ಪ, ಆ ರಾತ್ರಿಯೇ ಊರ ಪಂಚಾಯ್ತಿ ಸೇರಿಸಿದ. ಪಂಚಾಯಿತರು ‘ಇದೇನು ಈರಕ್ಯಾತಪ್ಪಾ ನಿನ್ನ ಹೊಸ ತಗಾದೆ ? ಲಾಗಾಯ್ತಿಂದ್ಲೂ ಭರಮಯ್ಯನ ಜಮೀನನ್ನ ನೋಡ್ಕೋತಿರೋದು  ಶ್ರೀಕಂಠಪ್ಪನೇ ಅಲ್ವಾ ? ಈಗ ಆ ಭರಮಯ್ಯ ತೀರ್ಕೊಂಡ ಕೂಡಲೇ, ಅದು ನಿನ್ನದಾಗಿಬಿಡ್ತದಾ?’ ಅಂತ ದಬಾಯಿಸಿದರು. ಈರಕ್ಯಾತ ಮುಸಿ ಮುಸಿ ನಗುತ್ತಾ ಕೈಚೀಲದಲ್ಲಿ ಇರಿಸಿಕೊಂಡು ಬಂದಿದ್ದ ಪತ್ರವೊಂದನ್ನು  ಅವರ ಮುಂದೆ ಹಿಡಿದು ‘ಹಂಗಾದ್ರೆ ಇದೇನು ?’ ಎಂದು ಪ್ರಶ್ನೆ ಹಾಕಿದ. ಪಂಚಾಯತರಿಗೆ ಅಚ್ಚರಿ. ಅದನ್ನು ಕಂಡ ಶ್ಯಾನುಭೋಗಪ್ಪನಿಗೂ ಸಹ. ಅದು  ಪಹಣಿ ಪತ್ರವೇ, ಅನುಮಾನವಿಲ್ಲ. ಅಂದರೆ ಭರಮಯ್ಯನೇ ಯಾವಾಗಲೋ ಜಮೀನನ್ನು  ಈರಕ್ಯಾತಯ್ಯನಿಗೆ ಮಾರಿಬಿಟ್ಟಿದ್ದನೇ ! ಭಾರಿ ಅನುಮಾನ ಬಂದು ಪಹಣಿ ಪತ್ರವೇನೋಸರಿ. ಕ್ರಯ ಪತ್ರ ಇದ್ರೆ ಅದನ್ನೂ ತೋರಿಸು’ ಅಂದರು.
ಅದಕ್ಕೆ ಈರಕ್ಯಾತನೇನೂ ಗಾಬರಿಗೊಳ್ಳಲಿಲ್ಲ. ಇನ್ನೊಂದು ಪತ್ರವನ್ನೂ ತೋರಿಸಿ‘ನೋಡಿ, ಇದೂ ಸಿದ್ಧವಾಗಿತ್ತು. ಇದಕ್ಕೆ ಅವನ ರುಜು-ಹೆಬ್ಬೆಟ್ಟಿನ ಗುರುತು ಹಾಕಿಸ್ಕೋಬೇಕು ಅನ್ನುವಷ್ಟರಲ್ಲಿ ಅವನೇ ಇಲ್ಲದಂಗಾದ.’ ಎಂದು ಹೇಳಿ ನಿಟ್ಟುಸಿರುನ್ನೂ ಬಿಟ್ಟಾಗ, ಶ್ರೀಕಂಠಪ್ಪ  ಸುಸ್ತಾಗಿಬಿಟ್ಟ. ಎಲ್ಲಾ ಕಣ್ಣುಕಟ್ಟಾಟ ಎನಿಸಿಬಿಟ್ಟು ತಬ್ಬಿಬ್ಬಾದ. ‘ಎಲ್ಲೋ ಮೋಸವಾಗೈತೆ’ಅಂತ ಹೇಳುವಾಗ ಧ್ವನಿ ಇಳಿದು ಹೋಗಿತ್ತು. ಆ ಪಾಪಿಯು ಸಾಯುವುದಕ್ಕೆ ಮುಂಚೆಯೇ  ಉಯಿಲು ಬರೆಸಿಕೊಳ್ಳದಿದ್ದುದು ಭಾರೀ ಮೋಸವಾಯಿತೆಂದು ಹಲುಬಿದ. ಶ್ಯಾನುಭೋಗಪ್ಪನಿಗೆ ಕ್ರಯಪತ್ರವಿಲ್ಲದೆ ಪಹಣಿಯಲ್ಲಿ ಹೆಸರು ಬದಲಾವಣೆ ಹೇಗೆಸಾಧ್ಯವೆಂದು ಭಾರೀ ಅನುಮಾನಪಟ್ಟರೂ, ಈರನಾಗನ ಬಾಯಿಗೆ ಹೆದರಿ ಆ ಸಂದರ್ಭದಲ್ಲಿ  ಸುಮ್ಮನಾಗಿದ್ದ. ಪಟೇಲಪ್ಪ ಮಾತ್ರ ‘ಇದೇನು ಈರಕ್ಯಾತಯ್ಯ ನಿನ್ನ ಹೊಸಾ ಕ್ಯಾತೆ ?ಲಾಗಾಯ್ತಿಂದ ಭರಮಯ್ಯನ ಜಮೀನು ನೋಡ್ಕತಿರೋದೂ, ಕಂದಾಯ ಕಟ್ತಿರೋದೂ ಶ್ರೀಕಂಠಪ್ಪನೇ ಅಲ್ವಾ ? ಈಗ ಭರಮಯ್ಯ ಸತ್ತಕೂಡ್ಲೇ ಪಹಣಿ ಹೆಂಗೆ ಬದಲಾಗೋಗ್ತದೆ?” ಅಂತ ದಬಾಯಿಸಿದ. ಇವನು ಎಲ್ಲದಕ್ಕೂ ಸಿದ್ಧವಾಗೇ ಬಂದಿದ್ದವನಂತೆ ಹುಸಿ ನಕ್ಕು ಮಲ್ಲಾಪುರದಲ್ಲೊಂದು ಭೂ ಹಗರಣ   ‘ಸಾಗುವಳಿ ಮಾಡ್ತಿದ್ದಿರ್ಬೋದು. ಆದ್ರೂ ಅಷ್ಟಕ್ಕೇ ಭೂಮಿ ಅವರದಾಗ್ಬಿಡಾಕಿಲ್ಲ ಅಲ್ವಾ ?’ಅಂದ.ಪಂಚಾಯತರೂ ಸುಮ್ಮನಾಗದೆ ‘ಭರಮಯ್ಯ ಮಗುವಾಗಿದ್ದಾಗಿನಿಂದ್ಲೂ ಅವನ್ನ  ನೋಡ್ಕಂಡವ್ರೆ ಶ್ರೀಕಂಠಪ್ಪ. ಎಷ್ಟೋ ವರ್ಷಗಳಿಂದ ಅವನ ಜಮೀನ್ನ ನೋಡ್ಕೊಂಡವ್ರೆ. ಹಂಗಿರೋವಾಗ ಸಾಯುವಾಗ ಜಮೀನನ್ನ ಅವರಿಗೆ ಬರೆಯದೆ ನಿನ್ನೆಸುರ್ಗೆ ಅದೆಂಗೆ ಬರೆದಾನು ?’ ಅಂತ ಪಾಟೀ ಸವಾಲು ಹಾಕಿದರು. ಅಷ್ಟೇ ಅಲ್ಲ, ಇಪ್ಪತ್ತು ವರ್ಷದಿಂದ ಕಂದಾಯ ಕಟ್ಟುತ್ತಾ ಬಂದಿರುವ ರಸೀದಿಗಳನ್ನು ತೋರಿಸುವಂತೆ ಶ್ರೀಕಂಠಪ್ಪನಿಗೂ ಹೇಳಿದರು.  ಆತ ರಸೀದಿಗಳನ್ನು ತೋರಿಸಿದನಾದರೂ, ಅವುಗಳಲ್ಲೆಲ್ಲೂ ಶ್ರೀಕಂಠಪ್ಪನ ಹೆಸರಂತೂಇರಲೇಇಲ್ಲ. ಜೊತೆಗೆ ಮತದಾರರ ಪಟ್ಟಿಯಲ್ಲಿ ಭರಮಯ್ಯನ ಹೆಸರು ಕೂಡಾ ಶ್ರೀಕಂಠಪ್ಪನ  ಮನೆಯವನು ಎಂಬಂತೆ ಗುರ್ತಿಸಲಾಗಿತ್ತು.ಪಂಚಾಯತರಲ್ಲಿ ಒಬ್ಬೊಬ್ಬರೂ ತಬ್ಬಿಬ್ಬಾದರು. ಪಹಣೆ ವಿಷಯದಲ್ಲಿ ಮೇಲ್ನೋಟಕ್ಕೆ ಏನೋ ಮೋಸವಾಗಿದೆ ಅನಿಸಿದರೂ, ಹೇಗೆಂಬುದು ಪ್ರಶ್ನೆಯಾಗೇ ಉಳಿಯಿತು. ಭರಮಯ್ಯ  ಈರಕ್ಯಾತನ ನಡುವೆ ಹೇಳಿಕೊಳ್ಳುವಂಥ ಸಂಬಂಧವೇನೂ ಇರಲಿಲ್ಲ. ತಮ್ಮ ಜಮೀನಿಗೇ ಅಂಟಿಕೊಂಡಂತಿದ್ದ ಭರಮಯ್ಯನ ಜಮೀನಿಗೆ ಕಣ್ಣು ಹಾಕಿ ಅಗ್ಗದ ಬೆಲೆಗೆ ಕೊಂಡಿರುವ ಸಾಧ್ಯತೆಯೇನಾದರೂ ಇದೆಯಾ ? ಹಾಗೊಂದು ವೇಳೆ ಮಾರಿದ್ದಲ್ಲಿ, ಬಂದ ಹಣವನ್ನು ಭರಮಯ್ಯ ಎಲ್ಲಿ ಬಚ್ಚಿಟ್ಟಿದ್ದಾನು ? ಕಡೆಯದಾಗಿ ಈರಕ್ಯಾತ ಊರಿನಲ್ಲಿ ಹಬ್ಬಿಸಿರುವ ಪುಕಾರಿನಂತೆ ಭರಮಯ್ಯನ ಸಾವಿಗೆ ಪರೋಕ್ಷವಾಗಿ ಶ್ರೀಕಂಠಪ್ಪನೇ ಕಾರಣವಾಗಿದ್ದಿರಬಹುದೇ?  ಅಂತೆಲ್ಲ ಪ್ರಶ್ನೆಗಳೂ ಅವರ ಸುತ್ತ ಬೇತಾಳಗಳಂತೆ ಸುತ್ತುತ್ತಿರುವಂತಾಯಿತು. ಆಗಶ್ರೀಕಂಠಪ್ಪನ ಮಂಡೆ ಬಿಸಿಯಾಗಿ ‘ಇದರಲ್ಲೇನೋ ಮೋಸ ನಡೆದೈತೆ. ನಾನು ಕೋರ್ಟಿಗೆ  ಹೋಗ್ತೀನಿ ಬಿಡಿ’ ಎಂದು ಸೆಡೆಪು ತೋರಿದ. ಪಂಚಾಯತರು ಯಾವ ತೀರ್ಮಾನಕ್ಕೂಬಾರದವರಾಗಿ ಕೈಚೆಲ್ಲಿ ಕುಳಿತರು. ನೋಡುತ್ತಿದ್ದ ಜನ ಮಾತ್ರ “ಈ ಮೂರು ಮಂದಿನಡುವೆ ಅದೇನೇನು ವ್ಯವಹಾರ ನಡೆದೈತೋ ಬಲ್ಲವರಾರು?’ ಅಂತ ಕಣ್ಣರಳಿಸಿ – ಕೈ ತಿರುಗಿಸುತ್ತ ಮನೆಗಳತ್ತ ಹೊರಟರು. ಈರಕ್ಯಾತನಾದರೋ ಗಂಡಾಗುಂಡಿಯಿಂದ ಹಿಡಿದ  ಜಮೀನಿನಲ್ಲಿ ಹಟ್ಟಿಯ  ಕೂಲಿಯಾಳುಗಳನ್ನು ಇರಿಸಿಕೊಂಡು ಆರಂಭ ಹೂಡಿಯೇ ಬಿಟ್ಟ. ದುಡಿವ ಆಳುಗಳಂತೂ ‘ಭೂಮಿ ಯಾರಪ್ಪನದಾದ್ರೆ ನಮಗೇನು, ನಮಗೆ ಕೂಲಿ ಮುಖ್ಯ ಸೋಮೇ’ ಅಂದರು.ಈ ಕುರಿತಂತೆ ಶ್ರೀಕಂಠಪ್ಪ ಜಿಲ್ಲಾ ನ್ಯಾಯಾಧೀಶರಿಂದ ತಡೆಯಾಜ್ಞೆ ತರಿಸಿದನಾದರೂ,  ನ್ಯಾಯಾಲಯ ಕೇಳಿದ್ದ ಉಯಿಲು ಪತ್ರ, ಮಾರಾಟ ಪತ್ರಗಳನ್ನು ಒದಗಿಸದ ಕಾರಣಒಂದು ತಿಂಗಳಲ್ಲೇ ಅದು ತೆರವಾಯಿತು. ಹಕ್ಕು ಪ್ರತಿಪಾದಿಸಲು ‘ಲೇಟ್ ಭರಮಯ್ಯನ  ಕಡೆಯವರಾರೂ ಬಾರದ ಕಾರಣ, ಶ್ರೀಕಂಠಪ್ಪನಿಗೆ ಹಿಂಜರಿಕೆಯಾಯ್ತು. ಕಡೆಗೆ ಒಂದುಖಾಲಿ ಸ್ಟಾಂಪ್ ಕಾಗದದ ಮೇಲೆ ಭರಮಯ್ಯ ಸಾಯೋ ಮೊದಲು ಸಹಿ ಹಾಕಿದಿದ್ದರೆ ..?  ಅಂತ ಶ್ರೀಕಂಠಪ್ಪನ ಲಾಯರ್ ಕೈಕೈ ಹಿಸುಕಿಕೊಂಡರು.ಆ ವರ್ಷ ಚೆನ್ನಾಗಿ ಮಳೆಯಾಗಿ ದೊಡ್ಡಕೆರೆ ಕೋಡಿ ಹರಿಯಿತು. ಅಕಲಾಯ ಬಂದ ಮೂರೆಕರೆ ಭೂಮಿಯಲ್ಲಿ ಎರಡು ಬೆಳೆ ತೆಗೆದ ಈರಕ್ಯಾತ. ಮೆಂತ್ಯ, ಕೊತ್ತಂಬರಿ, ಕಳ್ಳೆಕಾಯಿ ಮೂಟೆಗಳು ಅವನ ದಾಸ್ತಾನು ಸೇರಿದವು. ಅಷ್ಟೆ ಅಲ್ಲ ಜಿಲ್ಲೆಯಲ್ಲಿ  ಪ್ರಬಲಗೊಳ್ಳುತ್ತಿದ್ದ ರೈತ ಹೋರಾಟ ಪಕ್ಷಕ್ಕೂ ಜಿಗಿದ. ಮಲ್ಲಾಪುರದ ಪುಂಡು ಪೋಕರಿಗಳೆಲ್ಲಾಅಣ್ಣಾ-ಅಣ್ಣಾ ಅಂತ ಅವನ ಹಿಂದೆ ಸುತ್ತತೊಡಗಿದರು. ಮುಂದೊಂದು ದಿನ ಊರ  ಪಂಚಾಯ್ತಿ ಸದಸ್ಯನೋ ಅಧ್ಯಕ್ಷನೋ ಆದರೆ ಗತಿಯೇನೆಂದು ಜನರು ತಲ್ಲಣಿಸಿದರೂ,ಕೆಲಸವರು ತಮಗಾಗಬಹುದಾದ ಲಾಭ ನಷ್ಟಗಳನ್ನು ಲೆಕ್ಕ ಹಾಕತೊಡಗಿದರು. ಶ್ರೀಕಂಠಪ್ಪನ ವಕೀಲರೇನೂ ಸುಮ್ಮನೆ ಕೂಡಲಿಲ್ಲ. ಭರಮಯ್ಯ ಜಮೀನನ್ನು  ಖಂಡಿತ ಮಾರಿರಲು ಸಾಧ್ಯವಿಲ್ಲ. ಪಹಣಿ ತಿದ್ದುಪಡಿಯಾಗಿರುವ ಸಾಧ್ಯತೆಯಿದೆ. ಈಸಂಚಿನಲ್ಲಿ ಗ್ರಾಮ ಲೆಕ್ಕಾಧಿಕಾರಿ ಮತ್ತು ಕಂದಾಯ ಇಲಾಖೆಯ ಮುಖ್ಯ ಗುಮಾಸ್ತ ಇವರ  ಮಸಲತ್ತು ಇರಬೇಕು. ಅಂತಹ ಗುಮಾನಿ ಇರುವ ಹೆಸರುಗಳನ್ನು ಕೊಡಬೇಕೆಂದುಶ್ರೀಕಂಠಪ್ಪನನ್ನು ಕೇಳಿದರಾದರೂ, ಆತನೇ ಸೂಕ್ತವಾಗಿ ಸ್ಪಂದಿಸಲಿಲ್ಲ. ಯಾರ ಮೇಲೆಅನುಮಾನ ಇರಿಸಿಕೊಳ್ಳುವುದೆಂಬ ತೀರ್ಮಾನಕ್ಕೆ ಬಾರದೇ ಹೋದ. ಕಡೆಗೆ ಆತ್ಮಶಾಂತಿಗಾಗಿ  ಆ ಕಾರ್ತಿಕ ಮಾಸದ ಪೂರ್ತಿ ಈಶ್ವರನ ಗುಡಿಯಲ್ಲಿ ದೀಪಾರಾಧನೆ ಮಾಡಿಸಿ ಸುಮ್ಮನಾದ.ತನ್ನದಲ್ಲದ ಜಮೀನಿಗಾಗಿ ಏಕೆ ಕೊರಗಬೇಕೆಂದು ತನಗೆ ತಾನೇ ಸಮಾಧಾನ ಮಾಡಿಕೊಂಡ.ಹೀಗೇ ಒಂದು ದಿನ ಗುಡಿಯ ಪೂಜಾರಪ್ಪ ‘ನೋಡು ಶ್ರೀಕಂಠಪ್ಪ, ಪರಮೇಶ್ವರ ತನ್ನನ್ನು ನಂಬಿದವರನ್ನು ಎಂದಿಗೂ ಕೈಬಿಡುವುದಿಲ್ಲ. ಅದಕ್ಕೆ ಇತ್ತೀಚಿನ ಸಾಕ್ಷಿ ಅಂದ್ರೆ  ಸೋಮಲಾಪುರದ ಮಾದೇವಪ್ಪ. ನಮ್ಮಣ್ಣನ ಮನೇಲಿ ಇದ್ಕೊಂಡು ಓದಿ ಬರೆದುದೊಡ್ಡೊನಾದೋನು, ನಮ್ಮಪ್ಪ ಬದುಕಿರೋವರ್ಗೂ, ಬೆಳಗ್ಗೆ ತೊರೆದಂಡೇಗ್ಹೋಗಿ ಹೂವು-  ಪತ್ರೆ ಬಿಡಿಸಿ ಹರಳೆಲೇಲಿ ಹಾಕಿ ತಂದ್ಕೊಡ್ತಿದ್ದ. ಅದು ರವಷ್ಟೇ ಆದ್ರೂ ಸ್ವಾಮಿ ಅಲಂಕಾರಕ್ಕ್ಕೆಬರ್ತಾಯಿತ್ತು. ಪ್ರತಿ ಸಂಜೇನೂ ಗುಡಿ ದೀಪಕ್ಕೆ ಎಣ್ಣೆ-ಬತ್ತಿ ಮಾಡಿಹೋಗ್ತಿದ್ದ. ಇವತ್ತು  ನೋಡು ಅದೇ ಮಾದೇವಪ್ಪ ಓದಿ ವಿದ್ಯಾವಂತನಾಗಿ ಬರೋ ತಿಂಗಳಿಂದ ಮುನಸೀಫ್ ಕೋರ್ಟ್ ಮ್ಯಾಜಿಸ್ಟ್ರೕಟಾಗಿ ಬರ್ತಾನಂತೆ!’ ಎಂದು ಕಣ್ಣು-ಬಾಯಿ ಅಗಲಿಸಿಕೊಂಡು ಹೇಳಿದ.ಶ್ರೀಕಂಠಪ್ಪನೂ ಅದನ್ನು ಶಿವ ಮಹಾತ್ಮೆ ಅಂತ ಗಂಭೀರವಾಗಿ ಪರಿಗಣಿಸಿ ಶಿವನ ಗುಡಿಯಿರುವ ದಿಕ್ಕಿಗೆ ತಿರುಗಿ ಕೈಮುಗಿದ. ಮಹದೇವನನ್ನು ಚಿಕ್ಕ ವಯಸ್ಸಿನಿಂದ ಶ್ರೀಕಂಠಪ್ಪ ನೋಡಿದ್ದ. ಹಟ್ಟಿಯ ಎಂಕಟಪ್ಪನಮಗನಾದರೂ ಓದಿನಲ್ಲಿ ಬ್ರಾಂಬರ ಹುಡುಗರಿಗಿಂತ ಏನೇನೂ ಕಮ್ಮಿಯಿಲ್ಲ ಅನ್ನಿಸಿಕೊಂಡಿದ್ದ.  ಅವನೀಗ ಮ್ಯಾಜಿಸ್ಟ್ರೕಟು ಅನ್ನಿಸಿಕೊಂಡಿರೋದು ಮಲ್ಲಾಪುರಕ್ಕೆ ಹೆಮ್ಮೆಯ ಸಂಗತಿಯಾದರೂ,ಶ್ರೀಕಂಠಪ್ಪನಿಗೆ ಭರಮಯ್ಯನ ಜಮೀನು ವಿಷಯದಲ್ಲಿ ನ್ಯಾಯ ಸಿಗಬಹುದೆಂಬ ನಂಬಿಕೆಯೇನೂ  ಇರಲಿಲ್ಲ. ಮಹದೇವು ಮದುವೆಯಾಗಿರೋದು ಈರಕ್ಯಾತನ ಜಾತಿಯ ಹೆಣ್ಣನ್ನೇ ಅಂತತಿಳಿದ ಮೇಲಂತೂ ತನ್ನದು ಖೋಟಾ ನಸೀಬು ಅಂತ ಖಾತ್ರಿ ಮಾಡಿಕೊಂಡ.
ಜಾತಿಮಲ್ಲಾಪುರದಲ್ಲೊಂದು ಭೂ ಹಗರಣ ಎಂಬುದನ್ನು ಎಷ್ಟೇ ದೂರವಿಟ್ಟರೂ ಮನಸ್ಸಿನ ಯಾವುದೋ ಮೂಲೆಯಲ್ಲಿ ಮಿಣುಕ್ ಮಿಣಕ್ ಎನ್ನೋ ಜ್ಯೋತಿ ಸಮಯ ಬಂದರೆ ಜ್ವಾಲೆಯಾಗಬಲ್ಲದು ಅಂತೆಲ್ಲ ಆಲೋಚಿಸಿದ. ಆದ್ದರಿಂದ ಭರಮಯ್ಯನ ಭೂಮಿಯ ಆಸೆ ಗಗನ ಕುಸುಮ ಆಯಿತೆಂದುಕೊಂಡ. ಅದನ್ನೇ ತಲೆಯಲ್ಲಿ ತುಂಬಿಕೊಂಡಿದ್ದರಿಂದ ‘ಅಯ್ಯೋ, ಯಾವೋನು ರಾಜನಾದರೂ ರಾಗಿಬೀಸೋದು ತಪ್ತದಾ? ಬಿಡು’ ಅಂತ ನಿಟ್ಟುಸಿರು ಬಿಟ್ಟ. ಪೂಜಾರಪ್ಪ ಊಹಿಸಿದ್ದಂತೆ ಮಾದೇವಯ್ಯ ತನ್ನ ಹೆಂಡತಿ ಮಕ್ಕಳೊಂದಿಗೆ ಕಾರಲ್ಲಿ ಕೂತು ಊರಿಗೆ ದಯಮಾಡಿಸಿದ. ಈಗ ಯಾರೂ ಆತನನ್ನು ಹಿಂದಿನ ಹಾಗೆ ಮಾದೇವ ಅನ್ನಲಾದೀತೇ ? ಬೆನ್ನ ಹಿಂದೆ ಏನಾದರೂ ಅಂದುಕೊಳ್ಳಲಿ, ಎದುರಿಗೆ ಕೈಕಟ್ಟಿ ‘ಮಹಾಸ್ವಾಮಿ’ ಅಂತಲೋ ‘ಮೈ ಲಾರ್ಡ್’ ಅಂತಲೋ ಅನ್ನಬೇಕಷ್ಟೆ. ಪೂಜಾರಪ್ಪ ಮಾತ್ರ ‘ಮಹದೇವಪ್ಪನೋರೇ’ ಅಂತ ಕರೆದರೆ ಅಭ್ಯಂತರವೇನಿಲ್ಲ. ಆತ ಊರಿಗೆ ಬರುತ್ತಿರುವ ಸುದ್ದಿ ತಿಳಿಯುತ್ತಿದ್ದಂತೆ ಈರಕ್ಯಾತ(ಯ್ಯ) ಮೇಷ್ಟ್ರು ಸೋಮಣ್ಣೋರ ಮನೆಗೆ ಹೋಗಿ ಅವರ ಕಾಲಿಗೆ ಬಿದ್ದು ಬಂದುದು ಮಾತ್ರ ಶ್ರೀಕಂಠಪ್ಪನಿಗೆ ಗಂಟಲಲ್ಲಿ ನೀರಿಳಿಯದಂತಾಗಿತ್ತು. ಮ್ಯಾಜಿಸ್ಟ್ರೕಟರಾಗಿ ಕೆಲಸ ವಹಿಸಿಕೊಳ್ಳುವ ಮೊದಲು ಊರಿನ ಈಶ್ವರನ ಆಂಜನೇಯನ ಗುಡಿಗೆ ಬಂದು ಹಣ್ಣು-ಕಾಯಿ ಮಾಡಿಸಿಕೊಂಡು ಹೋಗುವ ಹರಕೆಯಿತ್ತಂತೆ ಮಹದೇವಪ್ಪನಿಗೆ. ಎರಡೂ ಗುಡಿಗಳಲ್ಲಿ ಮಂಗಳಾರತಿ ತಟ್ಟೆಗೆ ನೂರರ ನೋಟನ್ನಿರಿಸಿದಾಗ, ನೆರೆದ ಭಕ್ತಾದಿಗಳ ಕಣ್ಣುಗಳು ನಿಬ್ಬೆರಗಾದವು. ಆತನ ಅಪ್ಪ ಬೆಳಗಿನಿಂದ ಸಂಜೆಯವರೆಗೂ  ಕೆಸರು ಗದ್ದೆಯಲ್ಲಿ ಕತ್ತೆಯಂತೆ ದುಡಿಯುತ್ತಿದ್ದಾಗ ದಿನಕ್ಕೆ ಐವತ್ತು ರೂಪಾಯಿ ಕೂಲಿಯೂಸಿಗುತ್ತಿರಲಿಲ್ಲ. ಅಂತ ಆ ಕಣ್ಣುಗಳ ಹಿಂದಿನ ಮನಸ್ಸುಗಳು ನೆನಪು ಮಾಡುತ್ತಿದ್ದವು.ತೀರಾ ಹಿಂದೆ ನಿಂತಿದ್ದ ಹೈದನಾರೋ ‘ಹಳ್ಳಿ ಹೈದ ದಿಳ್ಳಿಗೋಗಿ ಒಳ್ಳೊಳ್ಳೆ ಮರ್ವಾದೆ ತಂದಾನೆ’ ಎಂಬ ಹಳೆಯ ಸಿನೆಮಾ ಹಾಡನ್ನು ಗುನುಗಿದ; ಆ ಸಮಯದಲ್ಲೇ ಅಲ್ಲಿಗೆ ಬಂದ ಈರಕ್ಯಾತ(ಯ್ಯ) ಅವನಿಗೆ ತೆಪ್ಪಗೆ ನಿಂತಿರುವಂತೆ ಸನ್ನೆಯಿಂದಲೇ ತಿಳಿಸಿದ.ಇನ್ನೊಬ್ಬನಾರೋ ‘ನೋಡು ಆಯಪ್ಪನ್ನ ! ಅದೇನೋ ಭಾರೀ ಕೆಲಸದಲ್ಲಿದ್ರೂನ ರವಷ್ಟು ಹಾಂಕಾರ ಇಲ್ಲ. ದೊಡ್ಡಸ್ತಿಕೆ ತೋರಿಸ್ಕಳಲ್ಲದಂತೆ ಷರಟು ಪಂಚೇಲೇ ಗುಡೀಗೆ ಬಂದವ್ನೆ’ ಅಂತ ಹೇಳಿದಾಗ, ಜೊತೆಯಲ್ಲಿದ್ದವನು ‘ಉಷ್! ಬಂದವ್ರೆ ಅನ್ನು’ ಅಂತ ಮರ್ಯಾದೆಯ ತಿದ್ದುಪಡಿ ಮಾಡಿದ. ಗುಡಿಯಂಗಳದ ಹಾಸುಗಲ್ಲುಗಳನ್ನು – ಮುಖ ಮಂಟಪವನ್ನು ಹರಟೆ ಹೊಡೆಯಲೋ ಇಸ್ಪಿಟಾಟವಾಡಲೋ ಬಳಸಿಕೊಳ್ಳುತ್ತಿದ್ದ ಈರಕ್ಯಾತ(ಯ್ಯ) ಈಗ ಅದೇನೋ,  ದೇವರಲ್ಲಿ ವಿಶೇಷ ಭಕ್ತಿ ತೋರಿಸುವನಂತೆ ಕೈ ಮುಗಿದು ಕಣ್ಮುಚ್ಚಿ ಧ್ಯಾನ ಮಾಡುತ್ತಿದ್ದ.ದೇವರ ಪೂಜೆಗೆ ಮುಂಚೆಯೇ ಮಾದೇವಪ್ಪನ ಕೊರಳಿಗೆ ಮಲ್ಲಿಗೆ ಹೂವಿನ ಮಾಲೆ  ಹಾಕಿ ‘ನಮ್ಮೂರಿನವರೊಬ್ಬರು ಇಂಥಾ ದೊಡ್ಡ ಹುದ್ದೆಗೇರಿರುವುದು ನಮಗೆಲ್ಲ ತುಂಬಾಖುಷಿ ತಂದಿರೋ ವಿಚಾರ’ ಅಂತ ಹೊಗಳಿ ಕೈಮುಗಿದ. ಅದಕ್ಕೆ ಹೊಸ ಮ್ಯಾಜಿಸ್ಟ್ರೕಟರುಹಿಗ್ಗದೆ ‘ನಾನಿಲ್ಲಿ ಬಂದಿರೋದು ಸ್ವಾಮಿಯ ಭಕ್ತನಾಗಿ, ಅಷ್ಟೇ ಹೊರತು ನ್ಯಾಯಾಧೀಶನಾಗಿ  ಅಲ್ಲ. ನನಗೆ ಹಾರ ಹಾಕಲು ನಿಮಗಾರು ಹೇಳಿದ್ದು ?’ ಅಂತ ಈರಕ್ಯಾತನನ್ನುತರಾಟೆಗೆ ತೆಗೆದುಕೊಂಡಾಗ ಈರಕ್ಯಾತ ಮುಖದ ಬೆವರೊರೆಸಿಕೊಂಡ ಬಳಿಕ ಸ್ವಲ್ಪ ಸಾವರಿಸಿಕೊಂಡು ‘ಇದನ್ನು ನೀವು ತಪ್ಪಾಗಿ ತಿಳಿಯಬಾರದು. ಇದು ನಮ್ಮ ಕುಲದ ಮರ್ಯಾದೆಗಾಗಿ’ ಎನ್ನುತ್ತ ಸುತ್ತಲಿದ್ದವರನ್ನೆಲ್ಲ ನೋಡಿದ. ಯಾರ ಮುಖವೂ ಹಿಗ್ಗದಿರುವುದನ್ನು ಕಂಡು ಪೆಚ್ಚಾದ. ಶ್ರೀಕಂಠಪ್ಪ ಮುಖ ತಗ್ಗಿಸಿ ಸಣ್ಣದಾಗಿ ನಕ್ಕ. ಗುಡಿಯಲ್ಲಿ ಸೇರಿದ್ದ ಊರಿನವರಿಗೆ ಆ ದಿನ ಮಾದೇವಪ್ಪ ಎರಡನೇ ದೇವರಂತೆ ಕಂಡಿದ್ದರೆ ಅಚ್ಚರಿಯೇನಿಲ್ಲ.ಮಾದೇವಪ್ಪ ತಮ್ಮ ಹುಟ್ಟೂರಾದ ಸೋಮಲಾಪುರದ ರಾಮದೇವರಿಗೆ ಪೂಜೆ  ಮಾಡಿಸಲು ಹೋದಾಗಲೂ, ಊರಿನ ಬಹು ಸಂಖ್ಯಾತ ಉಪ್ಪಾರರೆಲ್ಲ ಸೇರಿ ದೊಡ್ಡಹಾರ ಹಾಕಿದರು. ಆ ಏರ್ಪಾಟಿನ ಹಿಂದಿದ್ದವನೂ ಈರಕ್ಯಾತನೇ. ‘ಅಂತೂ ನಾನು  ಎಲ್ಲಿಗೇ ಹೋಗಲಿ, ನೆಮ್ಮದಿಯಾಗಿರೋಕೆ ಬಿಡೋವ್ರಲ್ಲ ನೀವು’ ಅಂತ ಮುಖಸಿಂಡರಿಸಿಕೊಂಡರೂ, ಈ ಮರಿ ಪುಡಾರಿ ತುಸುವೂ ಬೇಸರಿಸದೆ ‘ನಮ್ಮಂಥಾ ಹಿಂದುಳಿದ ಜಾತಿಯಿಂದ ಬಂದಿರೋ ನೀವು ಇಷ್ಟು ದೊಡ್ಡ ಜಾಗಕ್ಕೇರಿರೋದು ಸಾಮಾನ್ಯ ಸಂಗತಿಯಲ್ಲ’ ಎಂದು ಮುಖ ಸ್ತುತಿ ಮಾಡದಿರಲಿಲ್ಲ. ಇದಕ್ಕೆ ಉಳಿದವರೂ ತುಟಿ ಬಿರಿದರು. ಅಂತೂ ಹೇಗೋ ಹೊಸ ಮ್ಯಾಜಿಸ್ಟ್ರೕಟರಿಗೆ ಜಾತಿ ಅಭಿಮಾನದ ಬಲೆ ಬೀಸಿದ್ದು ಯಶಸ್ವಿಯಾಯಿತೆಂದೇ ಈರಕ್ಯಾತನಿಗೆ ಹಿಗ್ಗಿನ ಸಂಗತಿಯಾಗಿತ್ತು.ಅದೇ ಖುಷಿಯಲ್ಲಿ ಊರಿಗೆ ಮರಳಿದವನು ಬಿಸ್ಲಪ್ಪನ ಗಡಂಗಿನಲ್ಲಿ ಐದು ಪ್ಯಾಕೆಟ್ ತಗೊಂಡು, ಹಟ್ಟಿಯ ಕೆಲ ಹೈದರನ್ನೂ ಸೇರಿಸಿಕೊಂಡು ಕಾವಲು ಮಾರಮ್ಮನ ಗುಡಿಯ ಗದ್ದುಗೆಯೇರಿದ. ಪ್ಯಾಕೆಟ್ಟು ಕಳ್ಳಬಟ್ಟಿಯ ಬೆರಕೆಯದಾಗಿದ್ದು, ಹೊಟ್ಟೆಗೆ ಇಳಿದೊಡನೆ ಮೈಗಳೆಲ್ಲ ತೂರಾಡಿ ತೇಲಾಡತೊಡಗಿದವು. ಕಾಲುಗಳು ಮಾತ್ರ ಹಾಗೆ ಮೇಲೆ ಮೇಲೆ ಹೋಗಲು ರಂಪಮಾಡಿ ಕೆಳಗೆಳೆಯತೊಡಗಿದವು.ಅವರೆಲ್ಲ ಹಾಗೇ ತೂರಾಡುತ್ತ ಕಾಲು ಹೆಜ್ಜೆಗಳನ್ನೂ-ಆಕಾಶದ ಚುಕ್ಕೆಗಳನ್ನು ಎಣಿಸತೊಡಗಿದರು. ಈರಕ್ಯಾತನೊಂದಿಗೆ ಹಟ್ಟಿಯವರೂ ಗದ್ದುಗೆಯಲ್ಲಿ ಅಂಡೂರಲುಹವಣಿಸಿದಾಗ ‘ಏಯ್ ಕೆಳಗಿಳೀರೋ ನನ್ ಮಕ್ಳಾ… ಏನೋ ಪ್ಯಾಕೆಟ್ ಹಂಚಿಕೊಂಡೇಟ್ಗೇ  ನನ್ನ ಸಮಕ್ಕೂ ತಳವೂರಾಕೆ ಬತ್ತಿರೇನ್ರೋ..’ ಅಂತ ಕೂಗಿದ ಅವನು. ಆ ಪೈಕಿ ಒಬ್ಬಪೆಚ್ಚಾಗಿ ನಗುತ್ತ .. ‘ಏ, ಎಡ್ವಟ್ಟಾಗೋಯ್ತಪ್ಪೋ.. ನೀನೇ ನಮ್ಮ ನಾಯಕಾ.. ಅಲ್ವಾ.. ಮರೆತೇಬಿಟ್ಟಿದ್ದೆ.. ನೋಡು’ ಅಂತ ತಲೆಯ ಮೇಲೆ ತಾನೇ ಮುಟ್ಟಿಕೊಳ್ಳುತ್ತಾ ಕೆಳಗಿಳಿದ.ಇನ್ನೊಬ್ಬ .. ‘ಕ್ಯಾತೇ.. ಈರಪ್ಪ, ಅಲ್ಲಲ್ಲ.. ಈರಕ್ಯಾತಪಂಗೇ .. ಜಯವಾಗ್ಲೀ..’ ಅಂತಪ್ಯಾಕೆಟ್ಟು ಪರಾಕು ಹೇಳಿದ. ಈರಕ್ಯಾತ ಕೆಟ್ಟ ಮುಖ ಮಾಡಿಕೊಂಡು, ‘ಏ.. ಥೂ. ‘ನನ್ನೆಸ್ರು ಹೇಳಾಕೂ ಮಲ್ಲಾಪುರದಲ್ಲೊಂದು ಭೂ ಹಗರಣ
ಬರೋದಿಲ್ವೇನ್ರೋ.. ಅಲ್ಕಾ..’ ಅನ್ನುತ್ತ ಸಿಗರೇಟ್ ಪ್ಯಾಕೆಟ್ಟಿನಿಂದ ಒಂದನ್ನೆತ್ತಿ, ತುಟಿಗಳ ಮಧ್ಯೆ ಇರಿಸಿಕೊಂಡ. ಬೆಂಕಿಪಟ್ಟಣ ತೆಗದು ಮದ್ದಿಗೆ ಕಡ್ಡಿ ತೀಡಿದ. ಅದು ಗುರಿ ತಪ್ಪುತ್ತಿತ್ತು, ‘ಥೂತ್ತೇರೀಕೆ, ನನಗೆ ಹೆದರಿ ಈ ಬೆಂಕಿಕಡ್ಡೀನೂ ತಣ್ಣಗಾಗಿಬಿಟೈತೆ! ಅಂತ ತನಗೆ ತಾನೇ ನಕ್ಕ, ಅದಕ್ಕೆ ಕೆಳಗೆ ಕುಂತಿದ್ದವರು ‘ಕೆಕೆಕೆ’ ಅಂದಾಗ, ‘ಏ-ಕದಿರಗಾ, ಹಚ್ಚಲೇ ಬೆಂಕಿಯಾ…’ ಅಂತ ಗದರಿದ.ಕದಿರನೂ ಮೂರು ನಾಲ್ಕು ಬಾರಿ ಕಡ್ಡಿ ಗೀಚುವ ಯತ್ನ ಮಾಡಿದನೇ ಹೊರತು ಕಿಡಿ ಹಾರಲೇ ಇಲ್ಲ. ಕಡೆಗೊಮ್ಮೆ ಹೊತ್ತಿಕೊಂಡು ಸಿಗರೇಟಿನ ತುದಿಗೆ ತಾಕಬೇಕು ಅನ್ನುವಷ್ಟರಲ್ಲಿ ಗಾಳಿಗೆ ಆರಿಹೋಯಿತು. ಈರಕ್ಯಾತ ಅವನ ಬೆನ್ನಿಗೊಂದು ಗುದ್ದು  ಹಾಕಿ ‘ಅಷ್ಟೂ ತಿಳೀವೊಲ್ಲದೇನೋ, ಮಗನೇ.. ಒಂದು ಕೈ ಅಡ್ಡ ಮಡಿಕ್ಕಂಡು ಹಚ್ಚಲೇ..’ ದಿದ್ದು ಕೆಲಸ ಮಾಡಿತು. ಈರಕ್ಯಾತ ಎರಡು ಮೂರು ದಮ್ಮೆಳೆದು ಮೈನೆಲ್ಲಾಇನ್ನಷ್ಟು ಹಗುರ ಮಾಡಿಕೊಂಡ.. ದಮ್ಮುಗಳ ನಡುವೆ ಆಗೊಂದು ಈಗೊಂದು ಬಿಡಿ ಬಿಡಿ ಮಾತುಗಳು..‘.. ಬಲು ಬಡ್ಡೀಮಗ.. ಗಣಪಯ್ಯ. ನಾಜೂಕಯ್ಯ ಅಂತಾನೇ ಹೆಸ್ರು ಮಡಗಿರಬೇಕಾಗಿತ್ತು..’ ಎಂದಾಗ ಉಳಿದವರು ತಲೆ ಜೋಲಾಡಿಸುತ್ತ ಸುತ್ತಲೂ ನೋಡಿ ‘ಅದ್ಯಾವ ಗಣಪ್ಪಯ್ಯನೋ.. ಏನ್ಕತೆಯೋ.. ಯಾರೂ ಕಾಣಿಸವಲ್ಲರೂ..’ ಎಂದರು. ಈರಕ್ಯಾತ ಕೆಕ್ಕರಿಸಿ ನಗುತ್ತಾ ‘ಪೆಕರಗಳಾ, ಪೆಕರಗಳಾ, ಅವನ್ಯಾಕೋ ಬರ್ತಾನೆ ಇಲ್ಲಿ. ಎಲ್ಡು ಸಾವ್ರ ತಗೊಂಡು ನಾಜೂಕಾಗಿ ತೂಗಿಸವ್ನೆ..’ ಆವೊತ್ತು ಪ್ಯಾಟೆಗೋಗಿದ್ನಾ.. ಅದೆಂತದೋ ಬಾರಿಗೆ ಕರಕೊಂಡೋಗಿದ್ದ.. ಅವ್ನು ಅಲ್ಲಿ ನನಗೆ ಕೊಡ್ಸಿದ್ದನ್ನ ನೀವೇನಾರಾ ಕುಡಿದ್ಗಿಡಿದಿದ್ದಿದ್ರೆ.. ಈಟೊತ್ತಿಗೆ ಈ ಪ್ರಪಂಚಾನೇ ಬಿಟ್ಟೋಯ್ತಿದ್ರೋ ಏನೋ..’ ಎನ್ನುತ್ತ ಹಾಗೆಯೇ ಗದ್ದುಗೆ ಹಿಂದಿನ ಗೋಡೆಗೊರಗಿಬಿಟ್ಟ. ಕೆಲ ಹೊತ್ತಿನ ನಂತರ ಹಟ್ಟಿಯವರೇ ಕಷ್ಟಪಟ್ಟು ಅವನನ್ನು ಮನೆಗೆ ತಲುಪಿಸಿದರು. ನೆಲ ಬಿಟ್ಟವರಿಗೆ ಊರಿನವರೇನು, ಹಟ್ಟಿಯವರೇನು!ಈರಕ್ಯಾತ ಬಿಸ್ಲಪ್ಪನ ಗಡಂಗಿನಿಂದ ಐದು ಪ್ಯಾಕೆಟ್ ಹಿಡಿದು ಹೋಗಿದ್ದನ್ನೇ  ಹಿಂಬಾಲಿಸಿ, ಬಹಿರ್ದೆಸೆಗೇನೋ ಎಂಬಂತೆ ನೀರು ಚೆಂಬು ಹಿಡಿದು ಹೋಗಿದ್ದ ಮುದ್ದರಾಮ,  ‘ಗಣಪಯ್ಯ-ಬಾರು-ಎರಡು ಸಾವಿರ’ ಅಂತೆಲ್ಲ ತುಂಡು ಪದಗಳನ್ನು ತೇಲಿಬಿಟ್ಟಾಗ, ಶ್ರೀಕಂಠಪ್ಪನ ನೆನಪು ಹಿಂದಕ್ಕೋಡಿತು. ಎರಡು ವರ್ಷದ ಹಿಂದೆ ಸೀಗೇಬೇಲಿಗೆ ವರ್ಗವಾಗಿ ಹೋದ ಗ್ರಾಮಲೆಕ್ಕಿಗನೇ ಗಣಪಯ್ಯ. ತನ್ನ ಲಾಯರ್ ಅನುಮಾನಪಟ್ಟಂತೆ ಪಹಣಿ ತಿದ್ದಿಸಲು ಆ ಹಲ್ಕಾ ಬಡ್ಡೀಮಗನೇ ಎರಡು ಸಾವಿರ ಕಿತ್ತಿರಬೇಕು ! ಈಗಿನ ಗ್ರಾಮಲೆಕ್ಕಿಗ ಲಿಂಗರಾಜುವನ್ನು ವಿಚಾರಿಸಿದಾಗ ಗಣಪತಿ ಕುರಿತ ಹೆಚ್ಚಿನ ಸಂಗತಿಗಳು ಹೊರಬಿದ್ದವು. ಅವನು ‘ಸೇವೆ’ ಮಾಡಿಬಂದ ಒಂದೊಂದು ಊರಿನಲ್ಲೂ ಇಂಥ ಏನಾದರೊಂದು ತರಲೆ ಹಚ್ಚದಿದ್ದರೆ ಅವನಿಗೆ ನಿದ್ದೆಯೇ ಬರುವುದಿಲ್ಲವಂತೆ! ಇಂಥ ಕೆಲಸಗಳ ಕಳ್ಳಹಣದಿಂದಲೇ ಊರಿನಲ್ಲಿ ಏಳೆಂಟು-ಲಕ್ಷ ಬಾಳುವ ಭರ್ಜರಿ ಮನೆ ಕಟ್ಟಿಸಿರೋದಂತೆ!ಶ್ರೀಕಂಠಪ್ಪ ತಡಮಾಡದೆ ಪೊಲೀಸರಿಗೆ ದೂರು ಕೊಟ್ಟ. ಪಹಣೆ ತಿದ್ದುವಂಥ ಕೆಲಸವನ್ನು ತಾನೇನೂ ಮಾಡಿಲ್ಲವೆಂದು ಗಣಪಯ್ಯ ಮೊದಮೊದಲು ಸಾರಾಸಗಟಾಗಿ  ತಳ್ಳಿ ಹಾಕಿದರೂ, ಪೊಲೀಸರು ಮೇಲಿಂದ ಮೇಲೆ ಒತ್ತಡ ಹೇರಿದಾಗ ಒಪ್ಪಿಕೊಳ್ಳಲೇಬೇಕಾಯಿತು. ಅದನ್ನು ಬಹಿರಂಗಗೊಳಿಸಿದರೆ ಅವನ ಕೆಲಸಕ್ಕೇ ಸಂಚಕಾರ ಬರುತ್ತಿತ್ತಾದ್ದರಿಂದ, ಇನ್ಸ್ಪೆಕ್ಟರಿಗೇ ಹತ್ತು ಸಾವಿರ ಲಂಚ ನೀಡಲು ಮುಂದಾದ. ಇನ್ಸ್ಪೆಕ್ಟರ್ ಕಳ್ಳತನ-ಮೋಸದ ಆರೋಪವಲ್ಲದೆ ಲಂಚದ ಕುರಿತೂ ಕೇಸು ಹಾಕುವಂತೆ ಶ್ರೀಕಂಠಪ್ಪನಿಗೆ ಆದೇಶ ನೀಡಿದಾಗ, ಗಣಪಯ್ಯ ಎಸಗಿದ ಅಪರಾಧವನ್ನು ಲಿಖಿತರೂಪದಲ್ಲಿ ಬರೆದುಕೊಡಲೇಬೇಕಾಯಿತು. ಒಂದು ವರ್ಷ ಕೋರ್ಟಿಗೆ ಅಲೆದಲೆದು ಸುಸ್ತಾದರೂ ಅವನು ಕೆಲಸ ಕಳೆದುಕೊಳ್ಳುವುದಂತೂ ತಪ್ಪಲಿಲ್ಲ. ಭರಮಯ್ಯನ ಜಮೀನು ಅಕ್ರಮವಾಗಿ ಪರಭಾರೆಯಾಗುವುದನ್ನು ತಡೆದು, ಚಿಕ್ಕಂದಿನಿಂದಲೂ ಅವನನ್ನು ಸಾಕಿರುವುದೂ ಅಲ್ಲದೆ – ಅವನ ಜಮೀನಿನಲ್ಲಿ ಮೂವತ್ತು ವರ್ಷಗಳಿಂದಲೂ ಸಾಗುವಳಿ ಮಾಡುತ್ತ ಬಂದಿರುವ ಶ್ರೀಕಂಠಪ್ಪನೇ ಅದಕ್ಕೆ ವಾರಸುದಾರ ಎಂದು ಎಲ್ಲ ವಾದ-ಪ್ರತಿವಾದಗಳನ್ನು ಆಲಿಸಿದ ಮ್ಯಾಜಿಸ್ಟ್ರೕಟ್ ಮಾದೇವಪ್ಪ ತೀರ್ಪಿತ್ತರು. ತನ್ನ ಹೆಂಡತಿಯ ಜಾತಿಯವರೇ ಆದ ಮ್ಯಾಜಿಸ್ಟ್ರೕಟರು ತನಗೆ ‘ನ್ಯಾಯ’ ಕೊಡಿಸುತ್ತಾರೆಂದು ಬಲವಾಗಿ ನಂಬಿಕೊಂಡಿದ್ದ ಈರಕ್ಯಾತಮೂರು ತಿಂಗಳ ಜೈಲು ವಾಸದ ಸಜಾ ಪಡೆದನಷ್ಟೆ.  ಅಂತೂ ಮಲ್ಲಾಪುರದ ಒಂದು ಭೂಮಿಹಗರಣ ಹೀಗೆ ಮುಕ್ತಾಯ ಕಂಡಿತು.ಗಂಡಾಗುಂಡಿ ಮಾಡಿ ಜಮೀನು ಲಪಟಾಯಿಸಲು ಹೋದವನಿಗೆ ತಕ್ಕ ಶಾಸ್ತಿಯೇ ಆಯಿತು. ಸೇಡಿನ ಹಲ್ಲು ಮಸೆಯುತ್ತಿದ್ದ ಈರಕ್ಯಾತ ಮುಂದಿನ ಗ್ರಾಮ ಪಂಚಾಯ್ತಿ ಚುನಾವಣೆಗೆ ಸ್ಪರ್ಧಿಸಿ ಸೋತಮೆಲೆ, ಊರನ್ನೇ ಬಿಟ್ಟು ಹೋದ.* * *

