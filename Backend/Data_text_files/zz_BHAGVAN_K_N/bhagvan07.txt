ಆಷಾಢದ ಮಳೆ
ಆಷಾಢದ ಮಳೆವರುಣ ಬೆಳಗಿನ ಚಾರಣ ಹೊರಟಿದ್ದ. ಅದನ್ನು ಮೈಕೈಗೆ ಕಸರತ್ತು ನೀಡುವ ಓಟ ಎನ್ನುವುದಕ್ಕಿಂತ ಚುರುಕು ನಡಿಗೆ ಎನ್ನುವುದು ಸರಿ. ವ್ಯವಸ್ಥಾಪಕ ಸಮುಚ್ಚಯದ ಏಳನೇ ಸಂಖ್ಯೆಯ ವಸತಿಯಿಂದ ಕಾಲೋನಿಯ ಜೋಡಿರಸ್ತೆಗುಂಟ ಹಾದು ಕೇಂದ್ರೀಯ ಶಾಲೆಯ ವಿಶಾಲ ಮೈದಾನದತ್ತ ಸಾಗಿತು. ಇದು ವರುಣನ ದೈನಂದಿಕ ಚಟುವಟಿಕೆ. ಮೂಡಣದ ಕಾವಲುಗಾರನಂತಿರುವ ಭಾಲೂ ಪಹಾಡ (ಕರಡಿ ಬೆಟ್ಟ)ದ ಬೆನ್ನಿಗಿನ್ನೂ ನೇಸರ ಕೆಂಪು ಹಚ್ಚಿರಲಿಲ್ಲ. ಬೀದಿ ದೀಪಗಳ ಬೆಳಕು ರಸ್ತೆಯುದ್ದಕ್ಕೂ ಅಲ್ಲಲ್ಲಿ ದಟ್ಟವಾಗಿ ಮಂದವಾಗಿ ಚೆಲ್ಲಿತ್ತು. ರಸ್ತೆಯ ಇಕ್ಕೆಲಗಳಲ್ಲಿ ಹಬ್ಬಿನಿಂತ ಗುಲ್ಮೊಹರ್ ಮರಬಳ್ಳಿಯ ಹೂಗುಚ್ಚಗಳು ದೈನಿಕ ಬಣ್ಣ ಹಚ್ಚಿಸಿಕೊಳ್ಳಲು ಹಾತೊರೆದು ಕುಳಿತಿದ್ದವು. ಅದರ ಹಿಂದಿನ ನೇರಳೆ, ತೇಗ, ಸಿಲ್ವರ್ ಸ್ಟ್ರೕಕ್ ಮರಗಳು, ಅದರ ಹಿಂಬದಿಯ ಭಾಲೂ ಪಹಾಡದಂತೆಯೇ ಕ್ಯಾನ್ವಾಸಿನ ಮೇಲೆ ರಚಿಸಲ್ಪಟ್ಟ ನಿಸರ್ಗ ನೆರಳು ಚಿತ್ರಗಳಂತೆ ನಿಂತಿವೆ. ಸತತವಾಗಿ ಓಡುತ್ತಿರುವ ಕಾಲುಗಳು ಮೈಯಲ್ಲಿ ಹುಟ್ಟಿಸುವ ಬಿಸಿಗೆ ಎದುರಾಳಿಯಂತೆ ಮೇಲೆರಗುವ ನಸುಕಿನ ಚುಮುಚುಮು ಚಳಿ ಎಂದಿನಂತೆ ಒಂದು ರೀತಿಯ ಹಿತವನ್ನು ನೀಡುತ್ತದೆ. ಜೋಡಿ ರಸ್ತೆಯವರೆಗೂ ಒಂಟಿಯಾಗಿದ್ದ ಅವನ ಹಿಂದೆ ಜಪ್ಜಪ್ ಸಪ್ಪಳ ಮಾಡುತ್ತ ಕ್ಯಾನ್ವಾಸು ಬೂಟುಗಳ ಹಲವು ಜೋಡಿ ಕಾಲುಗಳು ಬರುತ್ತಿದ್ದು, ಅವನ ಚಾರಣಕ್ಕೆ ಇನ್ನಷ್ಟು ಉತ್ಸಾಹ ತುಂಬುತ್ತದೆ. ಇವನಿಗಿಂತ ಕಿರಿಯ ಉತ್ಸಾಹಿಗಳು ಮುಂದೆ ಮುಂದೆ ಹೋಗುವಾಗ ಅವರನ್ನು ಸರಿಗಟ್ಟುವ ಸಾಹಸವನ್ನೇನೂ ಮಾಡುವುದಿಲ್ಲ ಇವನು.  ಹಿರಿಯ ವ್ಯವಸ್ಥಾಪಕ ಸಂಕೀರ್ಣದ ಹದಿಮೂರನೇ ನಿವಾಸದ ಮೂಂದೆ ಬಂದಾಗಲಂತೂ,ಅಲ್ಲಿಯ ಬೃಹತ್ ಸಂಪಿಗೆ ಮರದ ಮುಂದೆ ಕೆಲ ಹೊತ್ತಾದರೂ ಕುಳಿತು ಮುಂದೆ ಹೋಗಬೇಕೆನಿಸುತು. ಆ ನಿವಾಸದ ಸುಂದರ ಜೋಡಿಯೊಂದು ಪ್ರತಿ ಮುಂಜಾವೂ ಜೊತೆಗೂಡುತ್ತಿದ್ದುದು ಕಳೆದೆರಡು ತಿಂಗಳಿನಿಂದ ತಪ್ಪಿ ಹೋಗಿದೆ. ಅದರಿಂದಾಗಿಯೇ ಇಂದಿನ ನಸುಕು ಹಿಂದಿನ ಉತ್ಸಾಹವನ್ನು ಕಳೆದುಕೊಂಡಿದೆ.‘ವರುಣನ ಆಪ್ತಗೆಳೆಯ ಮನೋಜ ಕರುಳಿನ ಶಸ್ತ್ರ ಚಿಕಿತ್ಸೆ, ತುರ್ತು ಔಷಧೋಪಚಾರದ ನಂತರ ಹೆಚ್ಚಿನ ವಿಶ್ರಾಂತಿಯಲ್ಲಿದ್ದಾನೆ. ಪ್ರತಿ ಹತ್ತು ದಿನಕ್ಕೊಮ್ಮೆ ರಕ್ತಪರೀಕ್ಷೆ, ಕಿಮೋಥೆರಾಪಿ, ಔಷಧಿ-ಪಥ್ಯ-ಎಲ್ಲದರಿಂದ ಜಡಗಟ್ಟಿ ಹೋಗಿದ್ದಾನೆ. ಸ್ವಯಂ ಜನರಲ್ ಮೇನೇಜರ್ ಅವರೇ ‘ಕೆಲಸದ ಚಿಂತೆ ಬೇಡ, ಸಂಪೂರ್ಣ ಗುಣಮುಖರಾಗಿ ಬನ್ನಿ’ ಎಂಬ ಸಾಂತ್ವನ ನೀಡಿದ್ದರೂ, ಗೆಳೆಯನ ಮುಂದೆ ತನ್ನ ಇಹಲೋಕದ ವ್ಯಾಪಾರ ಮುಗಿದೇ ಹೋಯಿತೇನೋ  ಎಂಬಂತೆ ಅಳಲು ತೋಡಿಕೊಳ್ಳುತ್ತಾನೆ. ಅವನ ಹೊಟ್ಟೆ ಸೀಳಿ ಕರುಳಿನ ಶಸ್ತ್ರಚಿಕಿತ್ಸೆಮಾಡಿದ ತಜ್ಞ ವೈದ್ಯರು ‘ದಿಸ್ ಬೀಯಿಂಗ್ ಎ ವೆರಿ ಸೀರಿಯಸ್ ಕೇಸ್, ಐ ಹ್ಯಾವ್ ಡನ್ ಮೈ ಬೆಸ್ಟ್, ಡಾಕ್ಟರ್ ಕೆನ್ ಗಿವ್ ಟ್ರೀಟ್ಮೆಂಟ್ ಬಟ್ ನಾಟ್ ಲೈಫ್’ (ಇದೊಂದು ಗಂಭೀರವಾದ ಸಂಗತಿಯಾದ್ದರಿಂದ ನಾನು ನನ್ನ ಕೈಲಾದ್ದನ್ನೆಲ್ಲಾ ಮಾಡಿದ್ದೇನೆ. ವೈದ್ಯನು ಚಿಕಿತ್ಸೆ ನೀಡಬಲ್ಲನೇ ವಿನಹ ಪ್ರಾಣವನ್ನು ನೀಡಲಾರ) ಎಂದು ಅವನ ಪತ್ನಿಗೆ ಹೇಳಿದ್ದ ಮಾತನ್ನು ಕೇಳಿ ಹೀಗೆ ಪ್ರಲಾಪ ಮಾಡುತ್ತಿದ್ದಿರಬಹುದೆಂದು ವರುಣನಿಗೆ ಅನಿಸದಿರಲಿಲ್ಲ. ‘ನಿನಗೆ ಆಗಬಾರದಂಥ ಅನಾಹುತವೇನೂ ಆಗಿಲ್ಲ ಕಣಯ್ಯಾ’ ಅಂತ ಸಾಂತ್ವನ ಹೇಳಿದಾಗಲಂತೂ, ‘ಅಯ್ಯೋ ನೀನೊಬ್ಬ! ಇದೊಂದು ಕಿಲ್ಲರ್ ಖಾಯಿಲೆ. ಎಲ್ಲ ಡಾಕ್ಟರೂಕೈಲಾದ್ದನ್ನೆಲ್ಲಾ ಮಾಡಿದ್ದೀನಿ ಅಂತಲೇ ಹೇಳ್ತಾರೆ. ಆದರೆ ರೋಗಿಯ ಖಾಯಿಲೆಗೆ ಅವರು ನೀಡುವ ಔಷಧಿ ಬಗ್ಗೆ ಅವರಿಗೇ ವಿಶ್ವಾಸವಿಲ್ಲ. ಕ್ಯಾನ್ಸರ್ ಬಂಎಇರೋವ್ರು, ಯಾರಾದರೂ ಬದುಕಿದ್ದಾರಾ ಹೇಳು’ ಎಂದು ಇನ್ನೂ ಭಾವೋದ್ವೇಗಕ್ಕೆ ಒಳಗಾಗುವನು. ವಾರ್ಡಿನಲ್ಲಿ ಇವನ ಪ್ರಲಾಪ ಕೇಳಿಸಿಕೊಂಡ ನರ್ಸ್ ಕೂಡಲೇ ದಿಂಬು ಹೊದಿಕೆ ಸರಿ ಮಾಡಲೆಂಬಂತೆ ಬಂದು, ‘ನೀವು ಹೆಚ್ಚು ಮಾತಾಡ್ಬೇಡಿ. ಯಾವುದಾದರೂ ಮನಸ್ಸಿಗೆ ಹಿತ ಕೊಡುವ ಪುಸ್ತಕ ಓದ್ತಾ ಇರಿ’ ಎಂಬ ಎಚ್ಚರಿಕೆ ನೀಡಿದಳು.ಹಳೆಯ ಚಿತ್ರಗಳು ವರುಣನ ಮನದ ಪಟಲದ ಮೇಲೆ ಹಾದುಹೋದವು. ಕುಳಿತಿದ್ದ ಕಲ್ಲು ಬೆಂಚಿನ ಮೇಲಿಂದೆದ್ದು ಮತ್ತೆ ಚಾರಣ ಮುಂದುವರಿಸಿದ. ಈಗ ಮೂಡಣದ ಕೆಂಪು ದಟ್ಟವಾಗತೊಡಗಿತು. ಆವರೆಗೆ ಗೆರೆಯ ಚಿತ್ರಗಳಾಗಿದ್ದ ಬಾಲೂ ಪಹಾಡ, ಅದರ ಮುಂದಿನ ಗಿಡ ಮರಗಳು, ಗುಲ್ಮೊಹರ್ ಹೂ ಗುಚ್ಚಗಳು ವರ್ಣ ಚಿತ್ರಗಳಾಗುತ್ತಿವೆ. ನಿಶೆ ಹರಿದು ಉಷೆ ಸಂಭ್ರಮಿಸತೊಡಗಿದ್ದಾಳೆ ಎಂದಿನಂತೆ. ಕರ್ನಾಟಕದಿಂದ ಈ ವಿಭಾಗಕ್ಕೆ ಆರು ವರ್ಷಗಳ ಹಿಂದೆ ಆಯ್ಕೆಯಾಗಿ ಬಂದಿದ್ದ ಮೆಕಾನಿಕಲ್ ಎಂಜಿನಿಯರ್ಗಳ ಪೈಕಿ ವರುಣನಿಗೆ ಅತ್ಯಂತ ಆತ್ಮೀಯನಾದವನು ಮನೋಜ.ಕಾರ್ಯದಕ್ಷತೆ, ಬುದ್ಧಿಮತ್ತೆ, ರಷಿಯನ್-ಇಂಗ್ಲಿಷ್ ಭಾಷಾಂತರ ಪರಿಣತಿ ಇವೆಲ್ಲದರಿಂದ ಸಮಾನರೆನಿಸಿದ ಈ ಇಬ್ಬರೂ, ಪರಸ್ಪರ ವೃತ್ತಿ ಸ್ಪರ್ಧೆ – ಅದರಿಂದ ಹುಟ್ಟಬಹುದಾದ ಮೇಲ್ಗಾರಿಕೆಯ ರಾಗ-ದ್ವೇಷ ಗಳನ್ನು ಹೊಂದಿರಲಿಲ್ಲವೆಂಬುದು ವಿಶೇಷ ವೇ ಸರಿ. ವಯಸ್ಸಿನಿಂದ-ಕಾರ್ಯದಕ್ಷತೆಯಿಂದ ಗೆಳೆಯ ತನಗಿಂತ ಮೇಲಿನವನೆಂದು ವರುಣ ಎಂದೋಒಪ್ಪಿಕೊಂಡಿದ್ದ. ಪಿ.ಯು.ಸಿ. ಕಲಿಯುತ್ತಿರುವಾಗ ‘ಕಾಲೇಜಿನ ಸುಂದರಿ’ ಎನಿಸಿದ್ದ ‘ಮೇಘಾ’ ಗೆಳೆಯನ ಕೈ ಹಿಡಿದು ಬಂದಾಗ ಪುಳಕಗೊಂಡಿದ್ದನಾದರೂ, ಆನಂತರ ‘ಅತ್ತಿಗೆ’ (ಬಾಭಿ) ಎಂದು ಕರೆಯುವಂತಾದ್ದರಲ್ಲಿ ವರುಣನಿಗೆ ಮುಜುಗರ ಎಂದೇನೂ ಅನಿಸಿರಲಿಲ್ಲ. ಅದರಂತೆ ಮನೋಜ ಕೂಡಾ ಗೆಳೆಯನ ಕ್ರೀಡಾ ಮತ್ತು ಸಾಂಸ್ಕೃತಿಕ ಚಟುವಟಿಕೆಗಳನ್ನು ತುಂಬಾ ಮೆಚ್ಚಿಕೊಂಡಿದ್ದ. ಗೆಳೆಯನ ಅಂಗಸೌಂಷ್ಟವ, ವಿವೇಕ ಮತ್ತು ಹಾಸ್ಯ ಪ್ರಜ್ಞೆಯನ್ನು ಕೂಡಾ ಮೆಚ್ಚಿಕೊಂಡಿದ್ದ.ಸ್ನೇಹದ ಆಳವನ್ನು ಕುರಿತು ಹೇಳುವಾಗ ದುರ್ಯೋಧನ-ಕರ್ಣರ ಉದಾಹರಣೆ  ನೀಡುತ್ತಾರೆ ಮಹಾಭಾರತದ ವ್ಯಾಖ್ಯಾನಕಾರರು. ಚಕ್ರವರ್ತಿ ಎನಿಸಿಕೊಂಡವನು ತನ್ನ ಮಡದಿಯೊಂದಿಗೆ ಸರಸ-ಸಲ್ಲಾಪ ಮಾಡುತ್ತಿರುವಾಗ, ಗೆಳೆಯನಿಗೆ ಅಲ್ಲಿ ಪ್ರವೇಶಿಸಲು ಯಾವ ಆಕ್ಷೇಪಣೆಯೂ ಇರಲಿಲ್ಲವಂತೆ ! ತಮ್ಮಿಬ್ಬರದು ಅಂತಹ ಸ್ನೇಹವೆಂದು ಮನೋಜನೇ ಹಲವು ಬಾರಿ ಹೇಳುತ್ತಿದ್ದ.ಮನೋಜ ಒಬ್ಬ ಅಸಾಧಾರಣ ಬುದ್ಧಿಶಕ್ತಿಯ ವ್ಯಕ್ತಿಯಷ್ಟೇ ಅಲ್ಲ, ಯಾವ ವಿಷಯವನ್ನೇ ಆಗಲಿ ಹಚ್ಚಕೊಂಡರೆ ಮುಗಿಸುವ ತನಕ ಬಿಡದ ಹಟವಾದಿ ಕೂಡಾ. ಬೇರೆ ಯಾರಿಗಾದರೂ ತಲೆ ತಿನ್ನುವ ಕ್ಲಿಷ್ಟ ಪ್ರಮೇಯವು ಕೆಲಸದಲ್ಲಿ ಕಂಡು ಬಂದರೂ, ಅವನಿಗೆ ನೀರು ಕುಡಿದಷ್ಟು ಸಲೀಸಾಗಿ ಬಿಡಿಸುವ ಜಾಣ್ಮೆಯಿದೆ. ವಿನ್ಯಾಸ ವಿಭಾಗದಲ್ಲಿ ಏರ್ಪಡುವ ಯಾವುದೇ ಸಂತೋಷ ಕೂಟವಿರಲಿ, ಬೀಳ್ಕೊಡುಗೆ ಸಮಾರಂಭವಿರಲಿ, ಹೊಸ ಯೋಜನೆಯ  ಆರಂಭ ಕಾರ್ಯಕ್ರಮವಿರಲಿ, ಅಲ್ಲೆಲ್ಲಾ ಅವನದೇ ವಿಜೃಂಭಣೆ ! ಆಂತನೋವ, ಬಿಷ್ಕೋಯ್, ರಿಸಿಮೋಸ್ಕಿ – ಮುಂತಾದ ಕೆಲವು ಜಿಗುಟು ಗುಣದ ರಷ್ಯನ್ನರೊಡನೆ ಅವರ ಭಾಷೆಯಲ್ಲೇ ಅರಳು ಹುರಿದಂತೆ ಮಾತಾಡುವ ಕಲೆ ಈ   ವಿಭಾಗದಲ್ಲೇ ಬೇರೆ ಯಾರಿಗೂ ಸಿದ್ಧಿಸಿಲ್ಲ. ಯಂತ್ರ ಭಾಗಗಳ ಅಂತಿಮ ಜೋಡಣೆ, ಒಪ್ಪಿಗೆ ಪರೀಕ್ಷೆ, ಉಪಕರಣ ಗುಣಮಟ್ಟ ಪರಿಶೀಲನೆ – ಇತ್ಯಾದಿ ಕಠಿಣ ಹಂತಗಳಲ್ಲಿ ಈ  ವಿದೇಶೀಯರು ಯಾವುದೇ ರೀತಿಯ ಕಿರಿಕಿರಿ ಉಂಟು ಮಾಡದಂಥ ಸ್ನೇಹಪರ ನಿಯಂತ್ರಣ ಇಟ್ಟುಕೊಂಡಿದ್ದಾನೆ. ಇದರಿಂದಾಗಿಯೇ ಜಿ.ಎಂ. ಮೊದಲಾಗಿ ಎಲ್ಲ ವರಿಷ್ಠರೂ, ಮನೋಜ  ಒಂದೆರಡು ಬಾರಿ ವರ್ಗಾವಣೆ ಪಡೆದು ಬೆಂಗಳೂರಿಗೆ ಹಿಂದಿರುಗಲು ಪ್ರಯತ್ನ ಮಾಡಿದ್ದರೂ, ಅದಕ್ಕೆ ಅಡ್ಡಗಾಲು ಇರಿಸಿದ್ದು. ಹೆಚ್ಚಿನ ಬಡ್ತಿಯ ಮೇಲೆ ಈ ವಿಭಾಗದಲ್ಲೇ ಉಳಿಸಿಕೊಂಡಿದ್ದು. ಇಂತಹ ಹೆಚ್ಚಿನ ಬಡ್ತಿಯಿಂದಾಗಿ ಅವನ ಕೆಲಸದ ಕಾಲಾವಧಿಯೂ ದೀರ್ಘಗೊಳ್ಳುವಂತಾಗಿದ್ದು. ಒಂದಲ್ಲ ಒಂದು ರೀತಿಯಲ್ಲಿ ಕೆಲಸದ ಒತ್ತಡಕ್ಕೆ ಸಿಕ್ಕಿಕೊಂಡು ಮನೆಗೆ ಹಿಂದಿರುಗುವುದೂ   ತುಂಬಾ ತಡವಾಗಿ ಬಿಡುವುದು. ಕೆಲವೊಮ್ಮೆ ರಾತ್ರಿ ಒಂಭತ್ತು ಒಂಭತ್ತೂವರೆಯಾದರೂ  ಆಗುತ್ತಿತ್ತು. ಆಗೆಲ್ಲ ಅವನ ಪತ್ನಿಗೆ  ಸರವಾಗದಂತೆ ಸಾಂಗತ್ಯ ನೀಡುತ್ತಿದ್ದುದು ವರುಣನೇ. ‘ನನ್ನ ಮೇಘಾಗೆ ಒಂದೆರಡು ಗಂಟೆ ಕಾಲ ಕಂಪನಿ ಕೊಡೋ ಮಹರಾಯಾ,’  ಅಂತ ಅವನೇ ಫೋನ್ ಮಾಡಿ ವರುಣನನ್ನು ಮನೆಗೆ ಕಳಿಸುತ್ತಿದ್ದ. ಇಬ್ಬರಿಗೂಮೊದಮೊದಲು ಸಂಕೋಚ-ಬಿಗುಮಾನ ಇತ್ತಾದರೂ, ಕ್ರಮೇಣ ‘ಅತ್ತಿಗೆ-ಮೈದುನ’ರಸಂಬಂಧವಾಯಿತು. ‘ಇವೊತ್ತು  ರಮ್ಮಿಯೋ-ಟ್ವೆಂಟಿ ಎಇಟೋ?’ ಅಂತ ಅವಳೇ ಇಸ್ಪೀಟಾಟಕ್ಕೆಅವನನ್ನೆಳೆಯುವಳು. ಇವನಿಗೆ ಕಾರ್ಡುಗಳ ಅದೃಷ್ಟದಾಟಕ್ಕಿಂತ ಕೈಚಳಕ ತೋರಿಸುವ  ಕೇರಂ ಆಡುವುದೇ ಇಷ್ಟ. ಅವನಿಚ್ಛೆಯಂತೆಯೇ ಬೋರ್ಡಿನ ಅಂಗಳದಲ್ಲಿ ಕೆಂಪು-ಬಿಳಿ-  ಕಪ್ಪು ಮರದ ನಾಣ್ಯಗಳು ಚಮತ್ಕಾರ ತೋರಿಸುತ್ತ ಚಲಿಸುತ್ತವೆ. ಆಟವು ಏಕಮುಖಿಯಾಗಿ   ಅವಳಿಗೆ ನೀರಸ ಎನಿಸಿದಾಗ ಬಿಸ್ಕತ್-ಚಿಪ್ಸ್ನೊಂದಿಗೆ ಬಿಸಿ ಕಾಫಿಗೆ ಹಚ್ಚುವಳು. ರಾತ್ರಿ ಗೆಳೆಯ ಬಂದ ನಂತರವೂ ಆಟ ಮುಂದುವರಿಯುವುದುಂಟು. ಮನೋಜ ಅಕಸ್ಮಾತ್ ಬೇಗ ಬಂದುಬಿಟ್ಟಾಗ, ‘ಇಲ್ಲೇ ಊಟ ಮಾಡ್ಕೊಂಡ್ ಹೋಗಮ್ಮಾ’ ಎಂಬ ಬಲವಂತ ಮರುಣನಿಗೆ. ವರುಣ ಒಮ್ಮೆ ಗೆಳೆಯನೊಂದಿಗೆ ‘ಸುಂದರ ಪತ್ನಿಯೊಂದಿಗೆ ಕೆಲ ಗಂಟೆಗಳಾದರೂ ಸಂತೋಷವಾಗಿರಲು ಬಿಡೋದಿಲ್ಲವಲ್ಲಾ, ಅದೆಂಥಾ ಬಾಸೋ ನಿಮ್ಮವನು?’ ಎಂದಿದ್ದ. ಅದಕ್ಕೆ ಮಿತ್ರನಾದರೊ ‘ಅಂಗರಕ್ಷಕನ ರೀತಿ ಈ ಲಕ್ಷ್ಮಣ ಇರುವಾಗ, ರಾಮನಿಗೇತರ ಚಿಂತೆ ಬಿಡು’ ಎಂದು ಹುಸಿನಕ್ಕಿದ್ದ.‘ಅವೆಲ್ಲ ಕಳೆದು ಹೋದ ದಿನಗಳು!’ ಮನೋಜ ಮಲಗಿದ್ದಲ್ಲೇ ಚಟಪಡಿಸುತ್ತಾನೆ- ‘ನಾನಿಲ್ಲದೆ ಬಾಸ್ಗೆ ಅದೆಷ್ಟು ಕಷ್ಟ ಆಗ್ತಿದೆಯೋ ಏನೋ’ ಅಂತ. ಅದನ್ನು ತಿಳಿದ ಅವನ ಬಾಸೇ ಫೋನಾಯಿಸಿ ‘ಕೆಲಸ  ಹೇಗೋ ಆಗುತ್ತದೆ – ಎಂಬುವಂತಿಲ್ಲ. ಆದರೆ ನಿಮ್ಮ ಆರೋಗ್ಯ ಸುಧಾರಿಸದೆ ನಾನುಹೇಗೆ ಬನ್ನಿ ಅಂತ ಹೇಳಲಿ ?’ ಎಂದು ಅಸಮಾಧಾನ ತೋಡಿಕೊಳ್ಳುತ್ತಾನೆ. ನನಗಂತೂಈಗೀಗ ಯಾವ ನಂಬಿಕೆಯೂ ಉಳಿದಿಲ್ಲ. ನನ್ನ ಬಂಧುಗಳೆಲ್ಲ ಆಸ್ಪತ್ರೆಗೆ ಬಂದುನೋಡಿ ಹೋಗಿದ್ದಾಗಿದೆ. ‘ನಾನು ನಿಶ್ಚಿಂತೆಯಿಂದ..’ ಎಂದು ಗದ್ಗಿತನಾಗಿ ವರುಣನ ಕೈ ಹಿಡಿದುಕೊಳ್ಳುತ್ತಾನೆ. ಇವನು ಧೈರ್ಯ ತಂದುಕೋ-ಎಂಬಂತೆ ಅವನ ಬೆನ್ನ ಮೇಲೆ  ಮೆಲ್ಲನೆ ಸವರುತ್ತಾನೆ. ಅದಕ್ಕಿಂತ ಹೆಚ್ಚಿನ ಮಾತುಗಳು ಆ ಸಂದರ್ಭದಲ್ಲಿ ಮುದುಡಿಹೋಗಿದ್ದವು. ಕಾಲವು ಏನೆಲ್ಲವನ್ನೂ ತನ್ನದೇ ರೀತಿಯಲ್ಲಿ ನಿಯಂತ್ರಿಸುತ್ತದಲ್ಲವೇ ! ಮನೋಜ ಸಂಪೂರ್ಣ ಗುಣಮುಖನಾಗದಿದ್ದರೂ, ಮತ್ತೆ ಕೆಲಸಕ್ಕೆ ಹೋಗಿಬರುವ ಚೈತನ್ಯ ಪಡೆದುಕೊಳ್ಳುವಲ್ಲಿ ಮೇಘಾ ಇನ್ನಿಲ್ಲದ ಶ್ರಮ ವಹಿಸಿದಳು. ಮತ್ತೆ ನಸುಕಿನಲ್ಲಿ ಮೂವರ ಚಾರಣ ಪ್ರಾರಂಭವಾಗಿದೆ. ಆದರೆ ನಡಿಗೆಯಲ್ಲಿ ಹಿಂದಿನ ಚುರುಕಿಲ್ಲ-ಬಿರುಸಿಲ್ಲ. ವಸತಿಯಿಂದ ಭಾಲೂ ಪಹಾಡದ ತಪ್ಪಲುವರೆಗೆ ಮಂದಗತಿಯಲ್ಲಿ ಹೋಗಿ, ಅಲ್ಲಿನಪುಟ್ಟ ಶಿವಾಲಯದ ಮುಂದಿನ ಹೆಬ್ಬಂಡೆಯ ಮೇಲೆ ಕುಳಿತು ಮಾತಾಡುತ್ತಾರೆ, ಹರಟುತ್ತಾರೆ, ನಗುತ್ತಾರೆ-ಮೂವರೂ. ಮನೋಜನಿಗೆ ಇಲಾಖೆಯಲ್ಲಿ ಮೊದಲಿನ ಧಾವಂತ-ಒತ್ತಡಇಲ್ಲದಿರುವುದರಿಂದ, ಬೆಳಗಿನ ಚಾರಣ ಸಂಜೆಗೆ ಬದಲಾಗಿದೆ.ಒಂದು ಸಂಜೆ ಚಾರಣದಿಂದ ಹಿಂದಿರುಗುತ್ತಿದ್ದಾಗ, ಬೃಹತ್ ಅರಳೀ ಮರದ ಮೇಲಿಂದ ಮರಿ ಹಕ್ಕಿಯೊಂದು ತೊಪ್ಪೆಂದು ಬಿದ್ದು ನರಳುತ್ತಿತ್ತು. ಮರದ ಕೊಂಬೆಗಳಲ್ಲಿ ಜಮಾಯಿಸಿದ್ದ ಕಾಗೆಗಳ ಚೀತ್ಕಾರ ಎಡೆಬಿಡದೆ ಸಾಗಿತ್ತು. ‘ಪಾಪ, ಆಷಾಢದ ಗಾಳಿಯ ರಭಸಕ್ಕೆ ಮರಿಕಾಗೆ ಬಿದ್ದುಬಿಟ್ಟಿದೆ. ಅದಕ್ಕೆ ಹಾರಲೂ ಬಾರದು!’ ಎಂದು ಮೇಘಾ ಕನಿಕರ ಪಟ್ಟಳು. ತಕ್ಷಣವೇ ಮನೋಜ ಹಕ್ಕಿಯ ಬಳಿ ಹೋಗಿ ಪರೀಕ್ಷಿಸಿ ಅದು ಕಾಗೆಯ ಮರಿಯಲ್ಲ, ಕೋಗಲೆಯದೆಂದು ಅವಳಿಗೆ ತಿಳಿಸಿದ. ಅದರ ನೆತ್ತಿಯ ಮೇಲೆ ಇರುವ ಹಳದಿ ಚುಕ್ಕೆಯನ್ನು ತೋರಿಸುತ್ತಾ, ಕಾಗೆಯ ಮರಿಗೂ – ಕೋಗಿಲೆ ಮರಿಗೂ ಇರುವುದು ಅಷ್ಟೆ ವ್ಯತ್ಯಾಸವೆಂದು ತಿಳಿಸಿದ. ಮೊಟ್ಟೆಯಿಂದ ಹೊರಬಂದ ಈ ಎರಡೂ ಮರಿಗಳಿಗೆ ಆಷಾಢದ ಮಳೆ  ವ್ಯತ್ಯಾಸವೇ ತಿಳಿಯುವುದಿಲ್ಲ. ಕೋಗಿಲೆಯು ತನ್ನ ಮರಿಗಾಗಿ ಗೂಡು ಕಟ್ಟುವುದಿಲ್ಲ.  ಬದಲಾಗಿ ತನ್ನ ಮೊಟ್ಟೆಯನ್ನು ಕಾಗೆಯ ಮೊಟ್ಟೆಗಳ ಜೊತೆಗೆ ಗೂಡಿನಲ್ಲಿರಿಸಿ ಬಿಡುತ್ತದೆ.ಅದು ಮರಿಯಾದ ಮೇಲೆ ಪಾಪ, ಕಾಗೆಯು ಅದನ್ನು ತನ್ನ ಮರಿಯಂತೆಯೇ ಸಾಕುತ್ತದೆ. ಆದರೆ ರೆಕ್ಕೆ ಬಲಿತು, ಕೊರಳ ದನಿ ಸ್ಪಷ್ಟವಾದೊಡನೆ ಅದು ಕೋಗಿಲೆಯೆಂದು ಗೊತ್ತಾಗಿ ಕಾಗೆ ಅದನ್ನು ಹೊರಹಾಕುತ್ತದೆ, ಹೀಗೆ ಬೇರೆ ಪಕ್ಷಿಯ ಆಸರೆಯಲ್ಲಿ ಬೆಳೆಯುವ ಕೋಗಿಲೆಯನ್ನು ‘ಪರಪುಟ್ಟ’ ಎನ್ನುತ್ತಾರೆ – ಎಂದು ವಿವರಿಸಿದ. ಮನೋಜನ ಪಕ್ಷಿಶಾಸ್ತ್ರ ಜ್ಞಾನದಿಂದ ಇಬ್ಬರೂ ಚಿಕಿತರಾದರೂ, ಮೆಕ್ಯಾನಿಕಲ್ ಎಂಜಿನಯರ್ ಆದರೂ ಮರ-ಪಕ್ಷಿಗಳನ್ನೂ ತಿಳಿದಿದ್ದಾನೆಂದು ವರುಣ ಶ್ಲಾಘಿಸಿದ. ‘ಸಧ್ಯ ಮನುಷ್ಯರಲ್ಲಿ ಹೀಗಿಲ್ಲವಲ್ಲ, ಹಾಗೇನಾದರೂ ಇದ್ದಿದ್ದರೆ ಯಾವ್ಯಾವ ಸಂಬಂಧಕ್ಕೋ ಹುಟ್ಟಿದಸಂತಾನಗಳು ಹೆಚ್ಚುತ್ತಾ ದೇಶದ ಜನಸಂಖ್ಯೆ ಈಗಿರೋದಕ್ಕಿಂತ ಹದಗೆಟ್ಟು ಹೋಗಿರೋದು’ ಎಂದು ವ್ಯಂಗ್ಯವಾಡಿದಳು ಮೇಘಾ. ಅವಳು ಈ ರೀತಿಯ ಚೇಷ್ಟೆಯ ಮಾತಾಡುವಾಗ ವರುಣನ ಮುಖವನ್ನೊಮ್ಮೆ ಪರೀಕ್ಷಿಸಿದಳು, ತನ್ನ ಮಾತು ಸಭ್ಯತೆಯ ಎಲ್ಲೆ ಮೀರಿತೇನೋ ಎಂಬ ಅಳುಕಿನೊಂದಿಗೆ ! ವರುಣ ಗಂಭೀರವಾಗಿದ್ದನಷ್ಟೆ. ಈಗ ಮನೋಜನೇ ಮುಂದುವರಿದು ‘ಮಹಾಭಾರತದ ಕಾಲದಲ್ಲೇ ಸಂತಾನಾಪೇಕ್ಷೆಯಿಂದ ಪರಪುರುಷನ ಸಂಬಂಧ ಬೆಳೆಸಿದ ಕುಂತಿಯ ಉದಾಹರಣೆಯೇ ಇಲ್ಲವೇ ? ಐದು ಮಂದಿ ಪಾಂಡವರು ಹಾಗೆ ಹುಟ್ಟಿದವರೇ ಅಲ್ಲವೆ ? ಅದಕ್ಕೆ ನಿಯೋಗ ಎಂಬ ಪರ್ಯಾಯ ಹೆಸರೂ ಇತ್ತು’ ಎಂದಾಗ ಅವರಿಬ್ಬರೂ ಮುಖ ಮುಖ ನೋಡುತ್ತಾ ಮುಸಿ ನಕ್ಕರು. ಮೂವರೂ ಬಡಪಾಯಿ ಮರಿಯತ್ತ ನೋಡುತ್ತಿರುವಂತೆ ಮರದ ಮೇಲಿಂದ ದೊಡ್ಡ ಕೋಗಿಲೆಯೊಂದು ಹಾರಿಬಂದು ಅದರ ಸನಿಹದಲ್ಲಿ ಕುಳಿತಿತು. ಮರಿಯ ಕತ್ತನ್ನು  ತನ್ನ ಕೊಕ್ಕಿನಿಂದ ನೇವರಿಸಿತು. ನಂತರ ಮುಂದೆ ಮುಂದೆ ಕುಪ್ಪಳಿಸುತ್ತ ಹೋಯಿತು. ಈಗ ಮರಿಯು ಕತ್ತನ್ನು ಕೊಡಹಿ ತಾನೂ ಕುಪ್ಪಳಿಸಲು ಯತ್ನಿಸಿತು. ಹಾಗೆ ಮಾಡಿದ್ದರಿಂದ ಸಂತಸಗೊಂಡ ದೊಡ್ಡ ಹಕ್ಕಿ, ಮರಿಯ ಬಾಯಿ ತೆರೆಸಿ ಅದರಲ್ಲಿ ಅಕ್ಕಿಯ ಕಾಳುಗಳನ್ನಿರಿಸಿತು. ಮತ್ತೆ ಕುಪ್ಪಳಿಸುತ್ತ ಕುಣಿಯುತ್ತ ಸ್ವಲ್ಪ ಸ್ವಲ್ಪವೇ ರೆಕ್ಕೆ ಬಿಚ್ಚಿ ಹಾರುತ್ತ ಸಂಪಿಗೆ ಮರದ ಕೆಳಗಿನ ಕೊಂಬೆಯ ಮೇಲೆ ಕುಳಿತಿತು. ಮತ್ತೆ ದೊಡ್ಡ ಹಕ್ಕಿ ಗುಟುಕು ನೀಡಿತು. ಆ ಬಳಿಕ ಎರಡೂ ದೂರ ದೂರಕ್ಕೆ ಹಾರಿ ಕಣ್ಮರೆಯಾದವು. ಮರದ ಮೇಲಿದ್ದಾಗ ‘ಕುಹು ಕುಹೂಂ..’ ಉಲಿದಿದ್ದವು. ಆಗಷ್ಟೆ ಹುಟ್ಟಿದ ಕತ್ತೆಮರಿ ಕೂಡಾ ಅರ್ಧ ಗಂಟೆಯೊಳಗೆ ನಡೆಯುವದನ್ನು ಕಲಿತು ಬಿಡುತ್ತದೆ. ಪ್ರಾಣಿ ಪಕ್ಷಿಗಳಿಗಿರುವ ಆತ್ಮ ಸ್ಥೈರ್ಯ ಎಲ್ಲದರಲ್ಲೂ ಬಲಿಷ್ಠರಾದ ಮನುಷ್ಯರಿಗೇ ಇಲ್ಲ – ಎಂದು ವರುಣ ನಿಸರ್ಗ ವಿಸ್ಮಯವನ್ನು ವಿವರಿಸಿದ. ಮೇಘಾ ‘ಓಹ್!’ ಎಂದು ಉದ್ಗರಿಸಿ ತನ್ನೆದೆಯ ಮೇಲೆ ಕೈಯಿಟ್ಟುಕೊಂಡು ಪ್ರಾಣಿ-ಪಕ್ಷಿಗಳ ಬದುಕಿನ ರೀತಿಗೆ ಸಂಭ್ರಮಿಸಿದಳು.ಆ ರಾತ್ರಿ ಮನೋಜನ ಮನೆಗೆ ವರುಣನೊಂದಿಗೆ ಆತ್ಮಾರಾಮನೂ ಬಂದಿದ್ದ. ವಾರಾಂತ್ಯದ ಕೇರಂ ಆಟ ಬಿರುಸುಗೊಂಡಿತ್ತು. ವರುಣನಿಗೆ ಆಟದಲ್ಲಿ ಸರಿಗಟ್ಟುವವನೆಂದರೆ ಅದು ಆತ್ಮಾರಾಮನೇ. ಆದ್ದರಿಂದ ಅವರಿಬ್ಬರೂ ವಿರುದ್ಧ ಜೋಡಿಯ ಮುಂದಾಳುಗಳು, ವರುಣನಿಗೆ ಒಮ್ಮೆ ಮನೋಜ ಜೋಡಿಯಾದರೆ ಇನ್ನೊಮ್ಮೆ ಮೇಘಾ. ‘ಬೆಸ್ಟ್ ಆಫ್ ಥ್ರೀ’ನ ಅಂತಿಮ ಪಂದ್ಯ ಜಿದ್ದಾಜಿದ್ದಿಯಿಂದ ಕೂಡಿತ್ತು. ಸ್ಕೋರು ಇಪ್ಪತ್ತಾರು-ಇಪ್ಪತ್ತೇಳು! ಇನ್ನೇನು ಮುಂದಿನದೇ ಕಡೆಯ ಬೋರ್ಡ್ ಎನ್ನುತ್ತಿರುವಾಗ ವಿದ್ಯುತ್ ಕಡಿತಗೊಂಡು ಆಟವು ಕತ್ತಲಲ್ಲಿ ಮರೆಯಾಯಿತು. ಮನೋಜ ಮತ್ತೆ  ಬಡಬಡಿಸಿದ – ‘ಹೀಗೇ ಒಂದಿನ ನನ್ನ ಮೈಯಿಂದಲೂ ಪ್ರಾಣ ಎಂಬ ಕರೆಂಟ್ ಹೋಗಿಬಿಡುತ್ತೆ. ಆಗ ನನ್ನ ಮೇಘಾ ಕತ್ತಲಿಗೆ ಹೆದರಿ, ಮಹಡಿಯಿಂದ ಜಿಗಿದು ನನ್ನನ್ನು ಸೇರುವ ಕೆಟ್ಟ ನಿರ್ಧಾರ ಮಾಡಿಬಿಡುತ್ತಾಳೆ ಎಂಬ ಭಯ..’ ಎಂದೆಲ್ಲಾ. ಅದರುತ್ತಿದ್ದ ಅವನ ಕೈಗಳು ವರುಣನ ಕೈಗಳನ್ನು ಗಟ್ಟಿಯಾಗಿ ಹಿಡಿದವು. ‘ಮನೂ, ಸಾಕು ನಿನ್ನ ಹಳೆಯ ಪ್ರಲಾಪ. ಅದೇ ರಾಗಾನ ಎಷ್ಟು ದಿನ ಹಾಡ್ತಾ ಇರ್ತೀಯಾ ? ಬೇರೆ ಏನಾದರೂ ಮಾತಾಡು. ಬೇಕಾದ್ರೆ ವಿದ್ಯುತ್ ಉತ್ಪಾದನೆ ಬಗ್ಗೇನೇ ಒಂದು ಲೆಕ್ಚರ್ ಕೊಡು, ಕರೆಂಟ್ ಬರೋವರ್ಗೂ ಕೇಳ್ತಿರ್ತೀವಿ’ ಎಂದ ವರುಣ, ಗಂಭೀರವಾಗಿ,ಆತ್ಮಾರಾಮನೂ ಅದಕ್ಕೆ ದನಿಗೂಡಿಸಿದ. ಮನೋಜ ತೆಪ್ಪಗಾದ.ಮತ್ತಷ್ಟು ಕಾಲ ಮೂವರೂ ಕತ್ತಲಲ್ಲಿ ಮೌನಿಗಳಾದರು. ಮೇಘಾ ಮೊಂಬತ್ತಿ ಹಚ್ಚಲು ಅದರ ಹುಡುಕಾಟಕ್ಕೆ ತೊಡಗಿದಳು. ಮನೋಜ ಅತ್ಯಂತ ಭಾವುಕ. ಸುಮ್ಮನಿರಲಾರದೆ ‘ವರುಣಾ, ನನ್ನ ಬದುಕಿನ ಮಿತಿ ನನಗೆ ತಿಳಿದು ಹೋಗಿದೆ. ಔಷಧಿ ಇಂಜೆಕ್ಷನ್ನು-ಮಾತ್ರೆ ಇವೆಲ್ಲ ನಮ್ಮಲ್ಲಿ ವಿಶ್ವಾಸ ಹುಟ್ಟಿಸುತ್ತವೆ, ಅಷ್ಟೇ ಆಗಲಿ ಕರುಳು ಕ್ಯಾನ್ಸರ್ನಂತಹ ಪ್ರಾಣಾಂತಿಕ ರೋಗವನ್ನು ಅವೆಂದೂ ಗುಣಪಡಿಸಲಾರವು. ಹೆಚ್ಚೆಂದರೆ ನನ್ನ ಸಾವನ್ನು ಇನ್ನಷ್ಟು ದಿನ ಮುಂದೂಡಬಹುದು. ನನ್ನ ಗೆಳೆಯರ ಪೈಕಿ ಮೋಸ್ಟ್ ಎಲಿಜಿಬಲ್ ಬ್ಯಾಚುಲರ್ ಅನಿಸಿಕೊಂಡ ನೀವು ನನಗೊಂದು ಮಾತು ಕೊಡಿ. ನಿಮ್ಮಿಬ್ಬರಲ್ಲಿ ಒಬ್ಬರು ನನ್ನ ನಂತರ ಮೇಘಾಗೆ ಬಾಳು ಕೊಡ್ತೀರಾ ?’ ಎಂದು ಗದ್ಗಿತನಾದ. ತಾಳ್ಮೆಗೆಟ್ಟ ವರುಣ ಬೋರ್ಡ್ ಮೇಲಿದ್ದ ಪಾನ್ಗಳನ್ನೆಲ್ಲಾ ರೋಷದಿಂದ ಚೆಲ್ಲಾಪಿಲ್ಲಿ ಮಾಡಿದ.ಮನೆಯಲ್ಲಿ ಮತ್ತೆ ವಿದ್ಯುದ್ದೀಪಗಳು ಬೆಳಗಿದವು. ಹೊತ್ತಿದ ಮೊಂಬತ್ತಿ ಆರಿತು.ಆಟವನ್ನು ಮುಂದುವರಿಸುವ ಉತ್ಸಾಹ ಈಗ ಯಾರಲ್ಲೂ ಉಳಿದಿರಲಿಲ್ಲ. ಕವಿದ ಕತ್ತಲೆಯು ಆಟವನ್ನು ಕೆಡಿಸಿದ್ದರೆ, ಮನೋಜನ ಕತ್ತಲೆಯ ಮಾತುಗಳು ಎಲ್ಲರ ಮನಸ್ಸನ್ನೂ ಕೆಡಿಸಿತ್ತು. ಸಧ್ಯ, ಆಟದಲ್ಲಿ ಯಾರೂ ಸೋಲಲಿಲ್ಲ ಎಂಬುದೇ ಸಮಾಧಾನ ಮೇಘಳಿಗೆ. ಕಹಿ ಕ್ಷಣಗಳನ್ನು ಮರೆಸಲೆಂಬಂತೆ ಊಟದ ಮೇಜಿನ ಮೇಲೆ ತಟ್ಟೆ ಲೋಟಗಳು ಸದ್ದು ಮಾಡತೊಡಗಿದವು. ಆಷಾಢ ಮಾಸದ ಆ ಮುಂದಿನ ದಿನಗಳು ವಾತಾವರಣದಲ್ಲಿ ಭಿನ್ನವಾದ ಬದಲಾವಣೆಗಳನ್ನು ತಂದವು. ಸುತ್ತಲ ಹೆಮ್ಮರಗಳ ದಟ್ಟ ಹಸಿರು ಒಮ್ಮೆಲೇ ತುಯ್ದಾಟ ನಿಲ್ಲಿಸಿತು. ಬಿಳಿ ಮೋಡಗಳ ಕಿಂಡಿಯಿಂದ ಇಣುಕುವ ಸೂರ್ಯ ತನ್ನ ಕಿರಣಗಳ
ಪ್ರಖರತೆಯನ್ನು ಹೆಚ್ಚಿಸಿ ನೆಲವನ್ನು ಕಾಯಿಸಿ ಜೀವ ಸಂಕುಲಕ್ಕೆ ಧಗೆಯುಂಟು ಮಾಡಿದ. ಬಾನಂಗಳದಲ್ಲಿ ಸ್ವಚ್ಛಂದವಾಗಿ ಹಾರುತ್ತಿದ್ದ ಪಕ್ಷಿಗಳು ರೆಕ್ಕೆ ಮುದುರಿಕೊಂಡು ಮರಗಳ ರೆಂಬೆ-ಕೊಂಬೆಗಳ ಭದ್ರ ನೆಲೆ ಹುಡುಕಿ ಕುಳಿತವು. ಬಿಳಿ ಮೋಡಗಳ ಬಣ್ಣ ಬದಲಾಗುತ್ತ ಹೋಯಿತು. ಬಿಳುಪಿಗೆ ಕಪ್ಪು ತುಂಬುತ್ತಾ ಹೋಯಿತು. ಕಪ್ಪು ಮೋಡ ಧುಮುಗುಟ್ಟಿ ಬೋರ್ಗರೆದು ನೆಲಕ್ಕೆ ಅಪ್ಪಳಿಸಿ ಬಿಡುತ್ತದೆ ಎಂಬಷ್ಟರಲ್ಲಿ ಗಾಳಿ ರೊಯ್ಯನೆ ಬೀಸಿ ಕರಿ  ಮೋಡ ದೂರದೂರಕ್ಕೆ ಚದರಿ ಹೋಗಲಾರಂಭಿಸಿತು. ಆಷಾಢ ತನ್ನ ಪ್ರತಾಪವನ್ನು ತೋರಿಸದಿರುವುದೇ? ಇಂತಹ ಅನಿಶ್ಚಿತ ಆಷಾಢದಲ್ಲೊಂದು ಸಂಜೆ ಮನೋಜನ ಮನೆಯಲ್ಲಿ ಸೇರಿದ್ದರು ಗೆಳೆಯರು. ಆಗ ಮನೋಜ ಮರುದಿನ ನಾಸಿಕ್ಗೆ ಹೋಗಿಬರುವ ಸಂಗತಿ ತಿಳಿಸಿದ. ಕೆಲವು ವಿದೇಶೀ ಗಣ್ಯರೊಂದಿಗೆ ಕಂಪನಿಯ ವ್ಯಾಪಾರ ವಹಿವಾಟು ಕುರಿತ ಸಭೆ ಅಲ್ಲಿ  ಏರ್ಪಾಟಾಗಿದ್ದು, ಜಿ.ಎಂ. ಅವರೊಂದಿಗೆ ತಾನೂ ಹೋಗಲಿರುವುದಾಗಿ ಸುದ್ದಿ ಕೊಟ್ಟ.ಜೊತೆಗೆ ಆತ್ಮಾರಾಮನೂ ಹೊರಡಲಿದ್ದ. ಆಯೋಜಿಸಿದಂತೆ ವಿಶಾಖಪಟ್ಟಣಕ್ಕೆ ಕಾರಿನಲ್ಲಿತೆರಳಿ ಅಲ್ಲಿಂದ ಮುಂಬೈಗೆ ವಿಮಾನದಲ್ಲಿ ಹೋಗುವುದಿತ್ತು. ಮುಂಬೈನಿಂದ ನಾಸಿಕ್ಗೆ ಸ್ಥಳೀಯ ವಿಮಾನದಲ್ಲಿ ಪಯಣ. ಮನೋಜನ ಈ ದಿಢೀರ್ ಒಪ್ಪಿಗೆಯ ನಿರ್ಧಾರ ಮೇಘಾಗಿಂತಲೂ ವರುಣನಿಗೇ  ಹೆಚ್ಚಿಗೆ ಆತಂಕ ಹುಟ್ಟಿಸಿತ್ತು. ವಾರದ ಹಿಂದೆಯಷ್ಟೆ ತನ್ನ ಬದುಕಿನ ಅಂತ್ಯ ಬಂದೆ ಬಿಟ್ಟಿತು ಎಂಬಂತೆ ಪ್ರಲಾಪಿಸಿದ್ದ ಗೆಳೆಯ, ಈಗ ಉತ್ಸಾಹದ ಗರಿಬಿಚ್ಚಿ ಹಾರಲು ಹೊರಟಿದ್ದಾನೆ !ಆ ಮೂರು ದಿನಗಳ ಕಾಲ ಅದೆಲ್ಲೆಲ್ಲಿಯೋ ಇದ್ದು, ಎಂತೆಂಥದ್ದೋ ಕುಡಿದು-ತಿಂದು ಮಾಡಿ ಮತ್ತೆ ಹೊಟ್ಟೆ ಕೆಡಿಸಿಕೊಂಡು ಬಿಟ್ಟರೆ ! ಫಾರಿನ್ ಡೆಲಿಗೇಟ್ಸ್ ಅಂದರೆ ಪಾನಕೂಟ ಅತ್ಯಗತ್ಯ. ಕರುಳಿನ ಚಿಕಿತ್ಸೆಗೆ ಮೊದಲು ಆಗೊಮ್ಮೆ ಈಗೊಮ್ಮೆ ಕಂಠಪೂರ್ತಿ ಕುಡಿಯುತ್ತಿದ್ದ. ಈಗ ಕಂಪನಿಗಾಗಿ ರುಚಿ ನೋಡಿ, ಮನಸ್ಸಿನ ದುಃಖದ ಮರೆವಿಗಾಗಿ ಮತ್ತೆ ಅದಕ್ಕೆ ದಾಸನಾದರೆ! ಬೇಡ ಬೇಡ, ನಿನ್ನ ಬದಲು ನಾನು ಹೋಗುತ್ತೇನೆಂದು ಹೇಳಿಬಿಡಬೇಕು ಎನಿಸಿತು. ಆದರೆ ಮನೋಜನ ಬದಲಿಗೆ ಜಿ.ಎಂ. ಮತ್ತಾರನ್ನೂ ಯೋಚಿಸಲಾರರು ಎಂಬೆಲ್ಲ ಆಲೋಚನೆಗಳು ಆಷಾಢದ ಬಿಳಿ ಮೋಡಗಳಂತೆ ತೇಲಿ ಹೋದವು. ಅಷ್ಟಕ್ಕೆ ಸರಿಯಾಗಿ ಮನೋಜನೇ ಅವನ ಕೈಹಿಡಿದು ‘ಏನೋ ಬಲು ಯೋಚ್ನೆ ಮಾಡ್ತಿದ್ದೀಯಾ ? ಜಿ.ಎಂ. ಅವರ ಡಿಸಿಪ್ಲಿನ್ ನಿನಗೆ ಗೊತ್ತಿದೆಯಲ್ವಾ. ನಾನು ಮತ್ತೆ ಕುಡಿಯೋಕೆ ಶುರು ಮಾಡ್ಕೋತೀನಿ ಅಂತ ತಾನೇ ನಿನ್ನ ಯೋಚನೆ ? ಅದೆಲ್ಲ ಏನೂ ತಗೊಳ್ಳಲ್ಲ, ನಿನಗೆ ಪ್ರಾಮಿಸ್ ಮಾಡ್ತೀನಿ..’ ಎಂದು ಸಂತೈಸಿದ.ಮರುದಿನ ಬೆಳಗ್ಗೆ ಎರಡು ಹವಾ ನಿಯಂತ್ರಿಕ ಕಾರುಗಳು ಭಾಲುಪಹಾಡವನ್ನು ಹಿಂದಕ್ಕೆ ದೂಡುತ್ತಾ ವಿಶಾಖಪಟ್ಟಣದತ್ತ ಪ್ರಯಾಣ ಬೆಳೆಸಿದವು. ಆ ಪೈಕಿ ಒಂದರಲ್ಲಿ ಜಿ.ಎಂ. ಮತ್ತು ಅವರ ಆಪ್ತ ಕಾರ್ಯದರ್ಶಿ, ಹಾಗೂ ಇನ್ನೊಂದರಲ್ಲಿ ಮನೋಜ ಮತ್ತು ಆತ್ಮಾರಾಮ. ಅದೇ ದಿನ ವರುಣ ಕಛೇರಿಗೆ ಕಾಲಿಡುತ್ತಿದ್ದಂತೆ ಒಂದು ಅಚ್ಚರಿ ಕಾದಿತ್ತು. ಕೆಲ ವರ್ಷಗಳಿಂದ ತಾನು ಬೆಂಗಳೂರು ಸಂಕೀರ್ಣಕ್ಕೆ ವರ್ಗಾವಣೆ ಬಯಸಿ ಹಾಕುತ್ತಲೇ ಇದ್ದ ಅರ್ಜಿಗಳನ್ನು ಜಿ.ಎಂ. ತಡೆಹಿಡಿಯುತ್ತಿದ್ದು, ಈ ಬಾರಿ ದೊಡ್ಡ ಮನಸ್ಸು ಮಾಡಿ ಶಿಫಾರಸ್ಸು ಮಾಡಿದ್ದರು. ಶಿಫಾರಸ್ಸು ಪತ್ರಕ್ಕೆ ಹಿಂದಿನ ದಿನವೇ ಸಹಿ ಹಾಕಿದ್ದರೆಂಬುದೂ ಅಚ್ಚರಿಯ ಸಂಗತಿಯಾಗಿತ್ತು. ಪ್ರಾಯಶಃ ಮನೋಜನಿಗೆ ಇದು ತಿಳಿದಿದ್ದಿರಬಹುದಾದರೂ, ತನಗೇಕೆ ತಿಳಿಸಲಿಲ್ಲವೆಂದು ಅನುಮಾನಿಸಿದ. ವರುಣನ ತಂದೆ ಬೆಂಗಳೂರಿನ ಪ್ರಖ್ಯಾತ ವಕೀಲರಾಗಿದ್ದರು. ತಮ್ಮ ಮಗನ ವರ್ಗಾವಣೆಗೆ ಕೇಂದ್ರ ಸರ್ಕಾರದಲ್ಲಿನ ಮಂತ್ರಿಯೊಬ್ಬರಿಂದ ಒತ್ತಾಸೆ ತಂದಿದ್ದು, ಅದೀಗ ಫಲಕಾರಿಯಾಗಿತ್ತು. ತುಂಬಾ ಸಂತಸಗೊಂಡು ತಂದೆಗೆಟ್ರಂಕ್ಕಾಲ್ ಮಾಡಿದ ವರುಣ.ತಂದೆಯೊಂದಿಗೆ ಮಾತಾಡುವಾಗ ಅವನಿಗೆ ಇನ್ನೊಂದು ಸಂತಸದ ಸುದ್ದಿಯೂ ಇತ್ತು. ಬೆಂಗಳೂರಿಗೆ ಹೋದ ಮೇಲೆ ಅವನ ತಂದೆ ತಾಯಿ ನೋಡಿ ಮೆಚ್ಚಿಕೊಂಡಿರುವ ಹೆಣ್ಣನ್ನು ಕೈಹಿಡಿಯಲು ಒಪ್ಪಿಗೆ ನೀಡುವುದು ! ಅಪ್ಪ ಅಮ್ಮನ ಆಯ್ಕೆ ಎಂದಾಗ ಅದು ತನ್ನ ಅಭಿರುಚಿಗೆ ತಕ್ಕಂತಿರುತ್ತದೆಂಬ ದೃಢ ನಂಬಿಕೆ ಅವನದು. ಮೇಘಾಗೂ ಈ ಸುದ್ದಿ ಮುಟ್ಟಿಸಿದಾಗ ಅವಳೇನೂ ಸಂತಸ ಪಡಲಿಲ್ಲ. ಒಲ್ಲದ ಮನಸ್ಸಿನಿಂದ ‘ಕಂಗ್ರಾಟ್ಸ್’ ಹೇಳಿದಳು. ಹೇಗೂ ಕೆಲಸದಿಂದ ಡಿಸ್ಛಾರ್ಜ ಆಗಿ ಸಾಮಾನುಗಳನ್ನೆಲ್ಲಾ ಲಾರಿಯ ಮೂಲಕ ಬೆಂಗಳೂರಿಗೆ ಕಳಿಸಿದ ನಂತರವಷ್ಟೆ ಅವನ ಪ್ರಯಾಣ. ಏನಿಲ್ಲವೆಂದರೂ ಒಂದು ವಾರವಾಗುತ್ತದೆ ಅದಕ್ಕೆ. ಅದು ಅವಳಿಗೂ ತಿಳಿದ ಸತ್ಯವೇ. ‘ನನಗೊಬ್ಬಳಿಗೆ ಅಡುಗೆ ಮಾಡಿಕೊಳ್ಳಲು ಬೇಜಾರು. ಮೂರು ದಿನ ಇಲ್ಲಿಗೇ ಊಟಕ್ಕೆ ಬಂದು ಬಿಡು’ ಅಂತ ಆಹ್ವಾನಿಸಿದಳು. ಹಾಗೆ ಅದೆಷ್ಟೋ ಬಾರಿ  ಊಟಕ್ಕೆ ಹೋಗಿದ್ದಾನವನು. ಆದರೆ ಈ ಸಾರಿ ಮನೋಜನೇ ಮನೆಯಲ್ಲಿರುವುದಿಲ್ಲ ಅಂತ ಸ್ವಲ್ಪ ಹಿಂಜರಿದ. ಬೇರೆ ಏನೇನೋ ಸಬೂಬು ಹೇಳಿ ತಪ್ಪಿಸಿಕೊಳ್ಳಲು ನೋಡಿದ. ಅವಳು ಬಿಡಲಿಲ್ಲ. ‘ನೀನು ಇಲ್ಲಿರುವುದು ಅಬ್ಬಬ್ಬಾ ಅಂದ್ರೆ ಒಂದು ವಾರ. ಊರಿಗೆ ಹೋದ ಮೇಲೆ ನೀನ್ಯಾರೋ-ನಾವ್ಯಾರೋ!’ ಅಂತ ಮೆಲ್ಲಗೆ ಆಕ್ಷೇಪಣೆ ಎತ್ತಿದಳು.ಆಗ ಅವನು ಮಂದಹಾಸದ ಮುಖ ಮಾಡಿದ. ಮಾತಾಡಲಿಲ್ಲ. ಅವಳೇ ಮುಂದುವರೆದು ‘ನೀನು ಯಾವೊತ್ತೋ ಹಾಕ್ಕೊಂಡಿದ್ದ ಅರ್ಜಿಗೆ ಈಗ ಜೀವ ಬಂದಿದೆ, ಇಷ್ಟು ಒಳ್ಳೆಯ ಕಂಪನಿ ಇರಬೇಕಾದ್ರೆ, ನಿಜವಾಗ್ಲೂ ನಿನಗೆ ಟ್ರಾನ್ಸ್ಫರ್ ಬೇಕಾ?’ ಎಂದು ಅವನನ್ನು ತೀಕ್ಷ್ಣವಾಗಿ ನೋಡಿದಳು.ಅದಕ್ಕೂ ಅವನಿಂದ ಯಾವುದೇ ಪ್ರತಿಕ್ರಿಯೆ ಇರಲಿಲ್ಲ. ಮತ್ತೆ ಅವಳೇ ಮುಂದುವರೆದಳು ‘ಮೈ ಡಿಯರ್ ವರುಣ್, ಹೇಗೂ ನಿನಗೆ ಮದುವೆ ಫಿಕ್ಸ್ ಆಗ್ತಾ ಇದೆಯಲ್ಲಾ. ಆ ಮದುವೆಗೆ ನಾವಿಬ್ಬರೂ ಖಂಡಿತ ಬರ್ತೀವಿ. ಆದ್ರೆ ನೀನು ನಿನ್ನ ಟ್ರಾನ್ಸ್ಫರ್ನ ಕ್ಯಾನ್ಸಲ್ ಮಾಡಿಸ್ಕೋ. ನಿನ್ನ ಹೆಂಡ್ತಿ ಜೊತೆ ಇಲ್ಲಿ ಇನ್ನು ಎರಡೇ ಎರಡು ವರ್ಷ ಇರು. ಆಗ ಮನೋಜ್ಗೂ ಟ್ರಾನ್ಸ್ಫರ್ ಸಿಗುತ್ತೆ. ನಾಲ್ಕು ಜನವೂ ಒಟ್ಟಿಗೆ ಹೊರಡೋಣ ಇಲ್ಲಿಂದ. ಹೇಗಿದೆ ಐಡಿಯಾ?’ ಎಂದು ಪುಸಲಾಯಿಸಿದಳು.
ವರುಣ ಗಂಭೀರವಾಗಿ ‘ಅಪ್ಪನಿಗೆ ಒಂದ್ಸಾರಿ ಸ್ಟ್ರೕಕ್ ಆಗಿದೆ. ನನ್ನನ್ನು ತುಂಬಾ ದಿನ ಬಿಟ್ಟಿರೋಕಾಗಲ್ಲ ಅಂತ ಫೋನ್ನಲ್ಲಿ ಹೇಳಿದ್ರು. ಇನ್ನು ನನ್ನ ವುಡ್ ಬಿ ಗೌರ್ಮೆಂಟ್ ಕೆಲ್ಸದಲ್ಲಿರೋವಳು. ಅದನ್ನು ಬಿಟ್ಟು ಬರಲ್ಲ. ಆದ್ದರಿಂದ ಪ್ಲೀಸ್….’ ಎಂದ. ರಾತ್ರಿ  ಎಂಟಾದಾಗ ‘ಅಡುಗೆ ರೆಡಿಯಾಗಿದೆ. ಕೈ ಕಾಲು ತೊಳೆಯಬಹುದಲ್ಲಾ’ ಅಂತ ಅವನನ್ನುಊಟಕ್ಕೆಬ್ಬಿಸಿದಳು. ಎಂದಿನಂತೆ ಮೇಜಿನ ಊಟವಲ್ಲ. ನೆಲದ ಮೇಲೆ ಎಲೆ ಹಾಕಿ ಬಡಿಸುವ ಸಿದ್ಧತೆ ಮಾಡಿದಳು. ಊಟ ಬಡಿಸುವಾಗ ‘ನಿಂಬೆ ಹಣ್ಣಿನ ಉಪ್ಪಿನ ಕಾಯಿ, ನಾನೇ ಮಾಡಿದ್ದು’ ಎಂಬ ವಿಶೇಷ ಮಾಹಿತಿ ನೀಡಿದಳು. ವರುಣಾ ಆ ರುಚಿಗೆ ಬಾಯಿ ಚಪ್ಪರಿಸುತ್ತ ‘ಬಾಭಿ, ನಿನ್ನ ಕೈಯ ಅಡುಗೆಯ ರುಚಿಯೇ ರುಚಿ. ಮನೋಜ ಪುಣ್ಯ ಮಾಡಿದ್ದ’ ಎಂದು ಶ್ಲಾಘಿಸಿದ. ಅವಳು ಮುಖವನ್ನು ಹಿಂಡಿಕೊಳ್ಳುತ್ತ ‘ಓ ವರುಣ್, ಎಷ್ಟು ದಿನ ನನಗೀ ಬಾಭೀ ಪಟ್ಟ ? ಫ್ರೆಂಡ್ಲಿಯಾಗಿ ಮೇಘಾ ಅನ್ನಬಾರದೇ?’ ಎಂದು  ಮುನಿಸು ತೋರಿದಳು. ಹೊರಗೆ ಆಷ ಾಢದ ಬೀಸು ಕಳೆದುಕೊಂಡಿದ್ದ ಗಾಳಿಯಲ್ಲಿ ಮೆಲ್ಲನೆ ಬಿಸಿಯೇರತೊಡಗಿತ್ತು. ಆ ಮಧ್ಯಾಹ್ನದಿಂದ ಒಂದೇ ತೆರನಾಗಿದ್ದ ಸೆಖೆಯಿಂದ ಯಾವ  ಕ್ಷಣದಲ್ಲಾದರೂ ಕರಿ ಮೋಡಗಳು ಕರಗಿ ನೀರಾಗಿ ಧರೆಗೆ ರಾಚಿಯಾವು ಎಂಬ ಮುನ್ಸೂಚನೆಇದ್ದುದನ್ನು ಅವರು ನೆನದರು. ಗಿರಿ-ಕಾನನಗಳಿಂದ ಆವೃತ್ತವಾದ ಈ ಪ್ರದೇಶದ  ಹವಾಮಾನದ ವೈಪರೀತ್ಯವೇ ಹೀಗೆ ! ನಡು ಹಗಲಲ್ಲಿ ನಲವತ್ತು ಡಿಗ್ರಿ ಮೀರಿದಉಷ್ಣಾಂಶವಿರುವುದು, ಬೆಳಗಿನ ಜಾವದ ನಾಲ್ಕರ ಹೊತ್ತಿಗೆ ಹತ್ತು-ಹನ್ನೊಂದು ಡಿಗ್ರಿಗೆ  ಇಳಿದುಬಿಡುತ್ತದೆ. ಸತ್ವ ಹೀನ ಬಿಳಿ ಮುಗಿಲುಗಳು ಇದ್ದಕ್ಕಿದ್ದಂತೆ ಮೈ ತುಂಬಿಕೊಂಡು ಕರಿಯ ಹೆಬ್ಬಂಡೆಗಳಾಗುತ್ತವೆ.ವರುಣ ಇಂಥ ವೈಪರೀತ್ಯಗಳ ಕುರಿತಂತೆ ಚಿಂತನೆಯಲ್ಲಿ ತೊಡಗಿ ಕಿಟಕಿಯಾಚೆಗೆ ದಿಟ್ಟಿ ಹರಿಸಿದ್ದರೆ, ಅವನನ್ನು ಬೆಚ್ಚಿ ಬೀಳಿಸುವಂತೆ ದೂರದಲ್ಲೆಲ್ಲೋ ಬಂಡೆಗಳು ಉರುಳಿಬಿದ್ದಂತೆ ಸದ್ದಾಗುವುದು. ಕಿಟಿಕಿಯ ಮುಚ್ಚಟೆಗಳು ಅತ್ತಿತ್ತ ಹೊಯ್ದಾಡಿ ಮಣ್ಣು ವಾಸನೆಯನ್ನು ಹೊತ್ತ ಗಾಳಿ ಮನೆಯಲ್ಲೆಲ್ಲ ಹರಡುವುದು. ಇದನ್ನು ಆಸ್ವಾದಿಸುತ್ತ ಶ್ವಾಸಪುಪ್ಪಸಗಳನ್ನು ಹಿಗ್ಗಿಸಿಕೊಳ್ಳುತ್ತಿದ್ದ ಅವನು. ಹೊರಗೆ ದಾಂಬರು ರಸ್ತೆಯ ಮೇಲೆ ಚಟಪಟ ಹನಿಗಳ ಸುವ್ವಾಲೆ ಆರಂಭವಾಯ್ತು. ಅದು ಒಮ್ಮೆಲೇ ರಭಸಗೊಂಡಾಗ ‘ಓ, ಮಳೆ ಶುರುವಾಯ್ತು, ಕಿಟಕಿಗಳನ್ನೆಲ್ಲ ಮುಚ್ಚಿಬಿಡು, ಹೊರಬಾಗಿಲ ಬೋಲ್ಟ್ ಹಾಕಿಬಿಡು; ಮಳೆಯ ಇರಚಲು ಒಳಗೇ ಬಂದು ಬಿಡುತ್ತೆ’ ಎಂದು ಅವಳು ತನ್ನ ಕೋಣೆಯಿಂದಲೇ ಕಿರುಚಿದಳು. ಅವನು ಹಾಗೆಯೇ ಮಾಡಿದ. ಹೊರಗಿನ ವರುಣನ ಸದ್ದು ಕಡಿಮೆಯಾಯಿತು. ಅವನು ಹಾಗೆಯೇ ಕುರ್ಚಿಯ ಮೆತ್ತೆಯಲ್ಲಿ ಕುಳಿತು, ಗೋಡೆ ಮೇಲಿದ್ದ ಪ್ರಕೃತಿ ಸಿರಿಯ ಕ್ಯಾಲೆಂಡರಿನಲ್ಲಿ ಚಿತ್ತವಿಟ್ಟ.ಕೋಣೆಯಿಂದ ಅವನ ಬಳಿ ಬಂದು ‘ಬೀಡಾ ಹಾಕ್ತೀಯಾ’ ಅಂದಾಗಲಷ್ಟೆ ಅವಳತ್ತ ದೃಷ್ಟಿ ತಿರುಗಿಸಿದ್ದು. ಮೇಘಾ ಈಗ ಬೇರೆ ಉಡುಗೆಯಲ್ಲಿದ್ದಳು. ನಸುಗೆಂಪಿನ ನೈಟಿಯಲ್ಲಿ ಚಿತ್ತ ಕಲಕುವ ಸ್ವಪ್ನ ಸುಂದರಿಯಂತೆ ಕಂಡಳು. ಒಮ್ಮೆಲೇ ಗಾಬರಿ-ಉದ್ವೇಗದಿಂದ ಅವನೆದೆ ಮೆಲ್ಲನೆ ಹೊಡೆದುಕೊಳ್ಳಲಾರಂಭಿಸಿತು. ಹಿಂದೆಂದೂ ಕಾಣದ ಮಾದಕ ಸೌಂದರ್ಯದಿಂದ ಅವನ ದೃಷ್ಟಿ ದಿಕ್ಕು ತಪ್ಪಿದರೂ, ಮತ್ತೆ ಮತ್ತೆ ಮುಜುಗರ ಎನಿಸುವುದನ್ನೇ ನೋಡುತ್ತಿರಬೇಕು ಎನಿಸಿತು. ಅದೇ ಸಮಯಕ್ಕೆ ಸಿಡಿಲಿನ ಅಬ್ಬರಕ್ಕೆ ಬೆಚ್ಚುತ್ತಿದ್ದಂತೆ ವಿದ್ಯುತ್ ಕಡಿತಗೊಂಡು ಒಳಗೆ ಹೊರಗೆಲ್ಲಾ ಕತ್ತಲು ಕವಿಯಿತು. ಅವಳು ಗೋಡೆಯನ್ನು ಸವರುತ್ತ ಕೋಣೆಗೆ ಹೋಗಿ, ಛಾರ್ಜ್ ಆಗಿದ್ದ ಎಮರ್ಜೆನ್ಸಿ ದೀಪದ ಸ್ವಿಚ್ ಹಾಕಿದಳು. ಆನಂತರ ‘ಇಲ್ಲೇ ಮಾತಾಡೋಣ ಬಾ’ ಎಂದು ಅವನನ್ನೂ ಕೋಣೆಗೆ ಕರೆದೊಯ್ದಳು. ಅಲ್ಲಿ ಕೂಡುವ ಸೋಫಾ ಕುರ್ಚಿ ಇದ್ದರೂ ಅವನನ್ನು ಕೂಡಲು ಬಿಡದೆ ಪಲ್ಲಂಗದ ಬಳಿಗೇ ಸೆಳೆದಳು. ಮನೋಜ ಮುಂಬೈಗೆ ಹೋಗಿರುವಾಗ ತಾನಿಲ್ಲಿಗೆ ಬರಬಾರದಿತ್ತುಎನಿಸಿತು ವರುಣನಿಗೆ. ಹೊರಗೆ ಕತ್ತಲು, ಮುಖ-ಮೈ ಚಚ್ಚುವ ಮಳೆಯಿದ್ದರೂ ಬಾಗಿಲನ್ನು ತೆಗೆದು ತನ್ನ ಕುಟೀರದ ತನಕ ಓಡಿಬಿಡಬೇಕೆನಿಸಿತು. ಆದರೆ ಅವಳು ಬಿಡಬೇಕಲ್ಲಾ ! ಅವನ ಬೆನ್ನಿಗೆ ಬೆನ್ನು ಹಚ್ಚಿ ಕುಳಿತಳು.  ‘ಏನಿದೆಲ್ಲಾ…?’ ಕ್ಷೀಣ ಸ್ವರದಲ್ಲಿ ಅವನು ಉಸುರಿದ.‘ವರುಣಾ, ನೀನೂ ನಾನೂ ಒಂದೇ ಕಾಲೇಜಿನಲ್ಲಿ ಕಲಿತವರು ತಾನೆ ! ಆ ದಿನಗಳಲ್ಲಿ ನನ್ನ ಸಹವಾಸವಿರಲಿ, ಹತ್ತಿರ ಬಂದು ಮಾತಾಡಿದರೂ ಸ್ವರ್ಗ ಸಿಕ್ಕದವರಂತೆ ಮೈ ಮರೆಯುತ್ತಿದ್ದ ಹುಡುಗರ ಪೈಕಿ ನೀನೂ ಒಬ್ಬನಾಗಿದ್ದೆ ಎಂದು ತಿಳಿದಿದ್ದೇನೆ. ಈಗ ನಾನಾಗಿಯೇ ನಿನ್ನ ಸಂಗ ಬಯಸಿದರೆ .. ಹೀಗೇಕೆ ?’ ಮುನಿಸಿನ ದಾಟಿಯಲ್ಲಿ ಹೇಳಿದಳು ಮೇಘಾ.  ‘ಆಗ ನೀನು ಕನ್ಯೆಯಾಗಿದ್ದೆ. ಈಗ ಮನೋಜನ ಧರ್ಮಪತ್ನಿ. ಅವನು ನಿನಗೆ  ರಾಮನಾದರೆ, ಅವನಿಗೆ ನಾನು ಲಕ್ಷ್ಮಣ ಇದ್ದಂತೆ’.‘ಸಾವಿರ ಜನರೆದುರಿಗೆ ಬಂಗಾರದ ಪದಕ ಕಟ್ಟಿಸಿಕೊಂಡು ಬಿಟ್ಟರೆ ಸಾಕೆ ? ಬದುಕಿಗೆ ಸುಖ-ತೃಪ್ತಿ ಎಂಬುವೂ ಬೇಕಲ್ಲವೆ ? ಅವನು ರಾಮನೇ ಆಗಿದ್ದರೆ, ಆ ಮರ್ಯಾದಾ ಪುರುಷೋತ್ತಮನ ಸೀತೆ ನಾನಾಗಿರುತ್ತಿದ್ದೆ. ಈಗಂತೂ ರಾಮ ನೀನೇ’ ಎನ್ನುತ್ತಾ ಇವನೆಡೆ ತಿರುಗಿ ಬಿಗಿದಪ್ಪಿದಳು. ಅವನೆದೆಯಲ್ಲಿ ಮುಖವಿಟ್ಟಳು. ಕಂಬನಿಯಿಂದ ಅವನ ಷರ್ಟಿನ ಎದೆ ಭಾಗ ಒದ್ದೆಯಾಯಿತು. ಆದರೂ ಆ ಅಪ್ಪುಗೆಯಲ್ಲಿ ಅವನು ಮೈಮರೆತ. ಸುಖವೆಂಬ ಪುಸ್ತಕದ ಮೊದಲ ಹಾಳೆಗಳನ್ನು ಬಿಚ್ಚತೊಡಗಿದ. ಇದು ಆಷಾಢದ ಮಳೆಯಲ್ಲ. ಶ್ರಾವಣದ ಮಳೆ ! ಗುಡುಗು ಸಿಡಿಲಿನಿಂದ ನೆಲವನ್ನು ರಾಚುವ ಗಡುಸು ಮಳೆ ! ಆಗೊಮ್ಮೆ ಈಗೊಮ್ಮೆ ಕಿಟಕಿ ಗಾಜಿನ ಮೂಲಕ ರಾಚುವ ಗಡುಸು ಮಳೆ ! ಜೊತೆ ಜೊತೆಗೆ ಕಿಟಕಿ ಗಾಜಿನ ಮೂಲಕ ತೂರಿ ಬರುವ ಮಿಂಚಿನ ಸಂಚಲನ. ಗಾಳಿಯ ಹುಚ್ಚು ಆರ್ಭಟಕ್ಕೆ ತಾನೇನೂ ಕಮ್ಮಿಯಿಲ್ಲವೆಂಬಂತೆ ಮಳೆಯೂ ಆರ್ಭಟಿಸುತ್ತಿತ್ತು. ಮಾಳಿಗೆಗಳಿಂದ ಇಳಿಯುವ ನೀರು ರಸ್ತೆ ಬದಿಯ ಮೋರಿಗೆ ಧುಮ್ಮುಕ್ಕಿ ಚಿಕ್ಕ ಹಳ್ಳದ ಕಲರವ ಮಾಡತೊಡಗಿದೆ. ಆ ಹರಿವ ನೀರಿನ ಮೇಲೆ
ದಪ್ಪ ದಪ್ಪ ಮಳೆ ಹನಿಗಳು ಮುತ್ತಿಕ್ಕಿ ತೇಲುವ ಗಂಗಾನದಿಯ ಆರತಿಗಳಂತೆ ಮಿಂಚಿನ ಬೆಳಕಿನಲ್ಲಿ ಹೊಳೆಯುತ್ತಿರುವ ದೃಶ್ಯವನ್ನು ಅವನು ಅವಳಂತೆಯೇ ಕಾಣತೊಡಗಿದ. ಮುನಿಸಿನಿಂದ ಹೊರಬಂದ ವರುಣ ಮೇಘದ ಭಾರವನ್ನು ಇಳಿಸತೊಡಗಿದ. ನೀರನ್ನು ಕಂಡೇ ಹೆದರಿ ಓಡುವವನನ್ನು ನದಿಗೇ ತಳ್ಳಿದಂತಾಗಿ ವರುಣನ ಬ್ರಹ್ಮಚರ್ಯದ ಅರಿವೆಗಳು ಒಂದೊಂದಾಗಿ ಕಳಚಿಬಿದ್ದು, ನೈತಿಕತೆಯ ನಗ್ನ ಚಿತ್ರವಾಗಿದ್ದ. ಪ್ರಕೃತಿ  ಪುರುಷರ ಅವ್ಯಕ್ತ ಆನಂದದ ಬಿಸಿಯುಸಿರು ತೀವ್ರವಾಯಿತು. ಸೂರ್ಯೋದಯಕ್ಕೆಒಂದೂವರೆ ಗಂಟೆಯಷ್ಟು ಇರುವ ಸಮಯವನ್ನು ‘ಬ್ರಾಹ್ಮೀ ಮುಹೂರ್ತ’ ಎನ್ನುತ್ತಾರಂತೆ! ಅದನ್ನು ತೃಪ್ತಿಕರವಾಗಿ ಸವಿದ ಪ್ರಕೃತಿ ‘ಮನೂ, ನಿನ್ನ ವಂಶ ಬೆಳೆಯಿತು’ ಎಂದು ದೀರ್ಘ ನಿಟ್ಟುಸಿರಿನ ತೃಪ್ತಿ ಪಟ್ಟಳು.ಆಷಾಢದ ಮಳೆಯ ಅಬ್ಬರ ಆವೊಂದು ದಿನಕ್ಕೇ ಸೀಮಿತಗೊಳ್ಳಲಿಲ್ಲ. ಮುಂದಿನ ಮೂರು ದಿನಗಳ ಕಾಲ ಹುಚ್ಚು ಹಿಡಿದಂತೆ ಸುರಿಯಿತು.  ಮನೋಜನ ಮುಂಬೈ ಪ್ರವಾಸವೂ ಮೂರು ದಿನಕ್ಕೇ ಮುಗಿಯಲಿಲ್ಲ. ‘ಮೀಟಿಂಗ್ ಇನ್ನೂ ಎರಡು ದಿನ ಮುಂದಕ್ಕೆ ಹೋಗಿದೆ. ಮನೆ ಕಡೆ ನಿಗಾ ಇಟ್ಟಿರು ಎಂದು ವರುಣನಿಗೆ ತಿಳಿಸಿದ್ದೇನೆ. ನೀನು ನನ್ನ ಬಗ್ಗೆ ಏನೂ ಯೋಚನೆ ಮಾಡಬೇಡ’ ಎಂಬುದಾಗಿಅವನು ಫೋನಿನಲ್ಲಿ ಮಾತಾಡಿದಾಗ, ಮೇಘಾ ನಗುನಗುತ್ತಲೇ ‘ಏನೂ ಯೋಚನೆ ಮಾಡಲ್ಲ’ ಅಂತ ಉತ್ತರಿಸಿದಳು. ವರುಣ ಬೆಂಗಳೂರಿಗೆ ಹೊರಡುವ ದಿನ ಬಂದೇ ಬಿಟ್ಟಿತು. ಮೇಘಾ ಮನೋಜಇಬ್ಬರೂ ವಿಶಾಖಪಟ್ಟಣಕ್ಕೆ ಹೊರಟಿದ್ದ ಬಸ್ಸಿನವರೆಗೆ ಬಂದು ಅವನನ್ನು ಬೀಳ್ಕೊಟ್ಟರು. ಗೆಳೆಯನ ಅಗಲಿಕೆಯು ಇಬ್ಬರಲ್ಲೂ ಕಂಬನಿ ಮಿಡಿಸಿತ್ತು. ಇದಕ್ಕೆ ಬಾಲೂ ಪಹಾಡ ಮೂಕ ಸಾಕ್ಷಿಯಾಗಿ ನಿಂತಿತ್ತು.  ಇದಾದ ಹತ್ತು ತಿಂಗಳ ನಂತರ ವರುಣನ ಮದುವೆ ಬೆಂಗಳೂರಿನ ಚಾಮರಾಜಕಲ್ಯಾಣ ಮಹಲ್ನಲ್ಲಿ ವಿಜೃಂಭಣೆಯಿಂದ ಜರುಗಿತು. ಅದಕ್ಕೆ ಮನೋಜ-ಮೇಘಾಬರಲಿಲ್ಲವಾದ್ದರಿಂದ ಅವನಿಗೆ ತುಂಬಾ ನಿರಾಸೆಯಾಯಿತು. ಮಧುಚಂದ್ರ ವಿಹಾರವನ್ನು ಮುಗಿಸಿ ಬಂದ ಕೂಡಲೇ ಅವರಿಂದ ಪತ್ರವೊಂದು ಬಂದಿತ್ತು. ‘ಮೇಘಾ ಗಂಡು ಮಗುವನ್ನು ಹಡೆದಿದ್ದಾಳೆ. ಮಗು ತುಂಬಾ ಮುದ್ದಾಗಿದೆ. ಐದಾರು ತಿಂಗಳು ಕಳೆದ  ನಂತರ ಬರುತ್ತೇವೆ’ ಎಂಬ ವಿಶೇಷ ವರ್ತಮಾನ ಅದರಲ್ಲಿತ್ತು. ‘ಮಗುವಿಗೆ ನಿನ್ನ ಹೆಸರನ್ನೇ ಇಡಬೇಕೆಂದಿದ್ದೇವೆ’ ಎಂದು ಪತ್ರದ ಕೊನೆಯಲ್ಲಿ ಸೇರಿಸಿದ್ದು ಮಾತ್ರ ವರುಣನ ಹೆಂಡತಿಗೆ ಅರ್ಥವಾಗಲಿಲ್ಲ !* * *

