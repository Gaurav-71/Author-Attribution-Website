ಸೀರೆಯ ರೂಪಾಂತರ ಕಥನ
ಸೀರೆ ಭಾರತೀಯರ ಪಾಲಿಗೆ ಕೇವಲ ಒಂದು ಉಡುಪಲ್ಲ. ಅದೊಂದು ಪರಂಪರೆ, ಸಂಸ್ಕೃತಿ, ಸಂಭ್ರಮ, ಸೌಂದರ್ಯ. ಸೀರೆ ಒಂದು ಪೀಳಿಗೆಯ ಮನಸ್ಥಿತಿಯೂ ಹೌದು. ಸಾಂಪ್ರದಾಯಿಕ ಸೀರೆ ಮತ್ತು ಅದನ್ನು ತೊಡುವ ರೀತಿ ಇಂದು ಬದಲಾಗುತ್ತಿದೆ. ಇದನ್ನು ಸೀರೆ ಉಡುವವರ ಯೋಚನೆಯಲ್ಲಾಗುತ್ತಿರುವ ಪಲ್ಲಟ ಎಂದರೂ ಸರಿ ಹೋದೀತು.
ಬಬಿತಾ ಎಸ್‌.
ಅಮ್ಮ ಉಡುವ ಸೀರೆಯಲ್ಲೇನೊ ಬೆಚ್ಚನೆಯ ಹಿತಾನುಭವ. ಮುದುರಿದ ಆ ಕಾಟನ್‌ ಅಥವಾ ಪಾಲಿಸ್ಟರ್‌ ಸೀರೆಯಲ್ಲಿ ಹೊಮ್ಮುವ ಸಾಸಿವೆ, ಮೆಣಸಿನ ಪುಡಿ, ಬೆಳ್ಳುಳ್ಳಿಯ ಪರಿಮಳ ಎಂದಿಗೂ ಆಪ್ಯಾಯಮಾನ. ಅಳುವ ಮಗುವಿಗೆ ಆ ಸೀರೆಯ ಸೆರಗಿನೊಳಗೆ ಬೆಚ್ಚಗೆ ಪವಡಿಸುವ ಆಸೆಯಾದರೆ, ಬೆಳೆಯುವ ಮಗುವಿಗೆ ತನ್ನಮ್ಮನ ಸೀರೆಯ ಚುಂಗು ಹಿಡಿದುಕೊಂಡು ಓಡಾಡಿದರೇನೆ ಸಮಾಧಾನ. ಇಷ್ಟುದ್ದ ಬೆಳೆದಿದ್ದೀಯಾ ಇನ್ನೂ ಅಮ್ಮನ ಸೆರಗು ಬಿಟ್ಟಿಲ್ಲ ನೋಡು ಎಂದು ಆಡಿಕೊಳ್ಳುವವರ ಮಧ್ಯೆಯೇ ಕಳೆವ ಬಾಲ್ಯ ಎಂದಿಗೂ ಅಚ್ಚಳಿಯದು. ನಮ್ಮ ಸೈನ್ಸ್‌ ಮಿಸ್ಸು ಎಷ್ಟು ಚೆನ್ನಾಗಿ ಸೀರೆ ಉಡ್ತಾರೆ ಗೊತ್ತಾ, ಅವರಲ್ಲಿ ಎಷ್ಟೊಂದು ಸೀರೆಗಳಿವೆ ಗೊತ್ತಾ ಎಂದು ಮುದ್ದು ಮುದ್ದಾಗಿ ಹೇಳುವ ಆ ಬಾಲೆಯ ಪುಟ್ಟ ಕಣ್ಗಳಲ್ಲಿ ತಾನು ಕೂಡಾ ಮುಂದೆ ಟೀಚರ್‌ ಆಗಿ ಬಣ್ಣ ಬಣ್ಣದ ಸೀರೆಯುಡುವ ಕನಸು ಮೊಳಕೆಯೊಡುವುದನ್ನು ನೋಡುವುದೇ ಚೆಂದ.
ಬಾಲ್ಯದಲ್ಲಿ ಅಮ್ಮನಿಗೆ ಗೊತ್ತಾಗದಂತೆ ಆಕೆಯ ಸೀರೆ ಉಟ್ಟು ಕನ್ನಡಿ ನೋಡಿ ನಕ್ಕಿದ್ದು, ಸ್ಕೂಲ್‌ ಡೇಗೆ ಮೊದಲ ಬಾರಿಗೆ ಸೀರೆಯುಟ್ಟುಕೊಂಡು ಹೋದ ಸಂಭ್ರಮ, ಸೀರೆ ಎಲ್ಲಿ ಬಿದ್ದು ಬಿಡುತ್ತೋ ಎಂದು ಅದನ್ನು ಗಟ್ಟಿಯಾಗಿ ಹಿಡಿದುಕೊಂಡು ಕೆಸರಲ್ಲಿ ಕಾಲೆತ್ತಿ ನಡೆಯುವವರಂತೆ ಹೆಜ್ಜೆ ಹಾಕುವ, ಪ್ರತಿಕ್ಷ ಣಕ್ಕೂ ಸೆರಗಿನ ಮಡಿಕೆ ಸರಿಪಡಿಸಿಕೊಳ್ಳುವ ಹುಡುಗಿಯ ತವಕ, ತಲ್ಲಣಗಳು ಪದಗಳಿಗೆ ನಿಲುಕುವುದಿಲ್ಲ. ಮುಂದೆ ಇದೇ ಸೀರೆಗಳು ಆಕೆಯ ಬದುಕಿನ ವಿವಿಧ ಸಂತಸದ ಕ್ಷ ಣಗಳಿಗೆ ಸಾಥಿಯಾಗುತ್ತವೆ. ಆಗ ಸೀರೆ ಜಾರುತ್ತದೆ ಎಂಬ ಭಯವಿರುವುದಿಲ್ಲ, ಯಾಕೆಂದರೆ ಸೀರೆ ಮತ್ತು ಬದುಕನ್ನು ಹೇಗೆ ಗಟ್ಟಿಯಾಗಿ ಕಟ್ಟಬೇಕೆಂಬ ಪ್ರಬುದ್ಧತೆ ಆಕೆಯಲ್ಲಿ ಬಂದಿರುತ್ತದೆ.
ಸೀರೆಯ ಸೆಳೆತ ಏನಿದ್ದರೂ ಮಹಿಳೆಯರಿಗೆ ಮಾತ್ರ ಎಂದು ನೀವು ಭಾವಿಸಿದ್ದರೆ ಖಂಡಿತಾ ತಪ್ಪು. ನಮ್ಮುಡುಗಿ ಸೀರೆಯಲ್ಲಿಯೇ ಚೆನ್ನಾಗಿ ಕಾಣುವುದು ಕಣೊ ಎಂದು ಹೇಳುವ ರಸಿಕ ಹುಡುಗರು ನಮ್ಮಲ್ಲಿ ಕಡಿಮೆಯೇನಿಲ್ಲ, ನೀನು ಸ್ಕರ್ಟು, ಜೀನ್ಸು, ಟಾಪ್‌ನಲ್ಲಿ ಚೆನ್ನಾಗಿ ಕಾಣ್ತಿಯ ಕಣೆ, ಆದರೆ ಸೀರೆಯಲ್ಲಿ ಸಾಕ್ಷಾತ್‌ ಅಪ್ಸರೆಯಂತೆ ಕಾಣ್ತೀಯ ಎಂದು ಆಕೆಯ ಕಿವಿಯಲ್ಲಿ ಆತ ಪಿಸುಗುಟ್ಟಿದಾಗ ಅಲ್ಲಿ ಉಂಟಾಗುವ ನವಿರು ಭಾವನೆಗಳೇ ಅವರ ಮುಂದಿನ ಜೀವನದ ಮಧುರ ಕ್ಷ ಣಗಳಾಗುವ ಪರಿ ಅಚ್ಚರಿಯುಂಟು ಮಾಡುವಂಥದ್ದು. ಆಫೀಸ್‌ನಲ್ಲಿ ಮಹಿಳೆಯರು ಅಪರೂಪಕ್ಕೆ ಸೀರೆಯುಟ್ಟುಕೊಂಡು ಬಂದರೆ ಆ ದಿನ ಸಿಗುವ ಕಾಂಪ್ಲಿಮೆಂಟ್ಸ್‌ನ ಸುರಿಮಳೆಗೆ ಮಹಿಳೆ, ಪುರುಷರೆಂಬ ಭೇದವಿರುವುದಿಲ್ಲ.
ಬದಲಾವಣೆಯ ಹೊಸ್ತಿಲಲ್ಲಿ...
ಸೀರೆ ಸುಂದರವಾದ ಉಡುಪು ಎಂಬುದೇನೊ ಸರಿ. ಆದರೆ ಅದಕ್ಕೂ ಬದಲಾವಣೆಯ ನಿಯಮ ಅನ್ವಯಿಸುತ್ತೇ ತಾನೆ? ಕಂಫರ್ಟಬಲ್‌ ಮತ್ತು ಧರಿಸಲು ಸುಲಭ ಎಂಬ ಕಾರಣಕ್ಕಾಗಿ ಮಹಿಳೆಯರು ಸೀರೆಯನ್ನು ಬದಿಗಿಟ್ಟು ಚೂಡಿದಾರ್‌, ಜೀನ್ಸ್‌, ನೈಟಿಯತ್ತ ಮುಖ ಮಾಡಿ ಅರ್ಧ ಶತಮಾನವೇ ಕಳೆದಿದೆ. ಆದರೆ ಸೀರೆಯ ಕುರಿತಾದ ಅಕ್ಕರೆ ಅವರಲ್ಲಿ ಕಡಿಮೆಯಾಗಿಲ್ಲ. ಸೀರೆಯ ಮೋಹವನ್ನು ಅಷ್ಟೊಂದು ಸುಲಭಕ್ಕೆ ಕಳಚಿಕೊಳ್ಳಲಾದೀತೆ? ಆದರೆ ಸೀರೆಯುಟ್ಟರೆ ಲಕ್ಷ ಣವಾಗಿ ಕಾಣುತ್ತೇವೆ ಎಂದ ಮಾತ್ರಕ್ಕೆ ಆಫೀಸ್‌ಗೆ ದಿನಾ ಸೀರೆಯುಟ್ಟು ಹೋಗಿ ಕೆಲಸ ಮಾಡಲಾದೀತೆ? ಈಗಿನ ಸ್ಲಿಮ್‌ ಬಾಡಿ ಪ್ರಿಯ ಯುವತಿಯರು ಮಣಗಟ್ಟಲೆ ಭಾರದ ಸೀರೆಗಳನ್ನು ಉಡುವರೇ? ಮುಂತಾದ ಪ್ರಶ್ನೆಗಳ ಜೊತೆಗೆಯೇ ದಿನಕ್ಕೊಮ್ಮೆ ಬದಲಾಗುವ ಫ್ಯಾಷನ್‌ ಟ್ರೆಂಡ್‌ಗಳ ಅಬ್ಬರದ ಮಧ್ಯೆ ಸೀರೆಯ ಚಾರ್ಮ್‌ ಕಳೆದೇ ಹೋಯಿತು ಎನ್ನುವಷ್ಟರಲ್ಲಿಯೇ ಅದು ಹೊಸ ರೂಪದಲ್ಲಿ ಬಂದು ಎಲ್ಲರಿಗೂ ಸರ್‌ಪ್ರೈಸ್‌ ನೀಡುತ್ತಿದೆ. ಹೌದು. ಸೀರೆ ರೂಪಾಂತರಗೊಂಡಿದೆ.
ಮಮ್ಮಿ, ಆನ್‌ಲೈನ್‌ನಲ್ಲಿ ಪ್ಯಾಂಟ್‌ ಸ್ಟೈಲ್‌ ಸೀರೆ ಬಂದಿದೆ, ಎರಡೇ ನಿಮಿಷದಲ್ಲಿ ಪ್ಯಾಂಟ್‌ ಮೇಲೆ ಉಟ್ಟುಕೊಳ್ಳಬಹುದು, ಕ್ಯೂಟ್‌ ಆಗಿದೆ, ತಗೊತೀನಮ್ಮ ಎಂದು ಮಗಳು ಹೇಳಿದಾಗ ಆ ತಾಯಿಯ ಮನದಲ್ಲಿ ತಾನು ಮೊದಲ ಬಾರಿಗೆ ಕಷ್ಟಪಟ್ಟು ಸೀರೆಯುಟ್ಟ ನೆನಪು ಮಿಂಚಿ ಮರೆಯಾಯಿತು. ಸೀರೆಯೂ ಬೇಕು, ಸಮಯವೂ ಉಳಿತಾಯವಾಗಬೇಕು, ಟ್ರೆಂಡಿಯೂ ಆಗಿರಬೇಕು ಎಂದು ಬಯಸುವ ಮಗಳಿಗೆ ಇದೇ ಬೆಸ್ಟ್‌ ಎಂದು ಅನಿಸಿದರೆ ಅಚ್ಚರಿಯೇನಿದೆ? ಮೊನ್ನೆಯಷ್ಟೇ ಗೆಳತಿಯೊಬ್ಬಳು ರೆಡಿಮೇಡ್‌ ಸೀರೆ ಬಂದಿದೆ ಕಣೆ, ಅದನ್ನು ಗೌನ್‌ನಂತೆ ಧರಿಸಿದರೆ ಆಯ್ತು, ಲಂಗ ಕಟ್ಟಿಕೊಳ್ಳುವ, ನೆರಿಗೆ ಹಿಡಿಯುವ, ಸೆರಗಿಗೆ ಪಿನ್‌ ಹಾಕುವ ಕಷ್ಟವೇ ಇಲ್ಲ, ಆರಾಮವಾಗಿ ಧರಿಸಬಹುದು ಎಂದಾಗ ಆಕೆಯ ಮುಖದಲ್ಲಿದ್ದ ಒಂದು ರೀತಿಯ ನಿರಾಳತೆಯ ಭಾವಕ್ಕೆ ಹೊಸತನದ ಲೇಪವಿತ್ತು. ಜನರ ಮನದಲ್ಲಿ ಅಚ್ಚಳಿಯದ ಛಾಪು ಮೂಡಿಸಿರುವ ಸಾಂಪ್ರದಾಯಿಕ ಸೀರೆ ಈ ರೀತಿ ಹೊಸ ಹೊಸ ಪ್ರಯೋಗಗಳಿಗೆ ತೆರೆದುಕೊಳ್ಳುತ್ತಿರುವುದು ಜನರ ಮನಸ್ಥಿತಿಯಲ್ಲಾಗಿರುವ ಬದಲಾವಣೆಯಲ್ಲದೆ ಇನ್ನೇನು?
ಲೆಗ್ಗಿಂಗ್ಸ್‌, ಜೀನ್ಸ್‌, ಪಲಾಜೊ ಪ್ಯಾಂಟ್‌ಗಳು ಈಗಿನ ಕೆಲವು ಕಂಫರ್ಟಬಲ್‌ ಉಡುಪುಗಳು. ಇದರ ಮೇಲೆ ಸೀರೆಯುಟ್ಟರೆ ಸೀರೆಯ ಚೆಲುವಿಗೇನೂ ಕುಂದಿಲ್ಲ. ಬದಲಾಗಿ ಸೀರೆ ಇನ್ನಷ್ಟು ಕ್ರಿಸ್ಪ್‌ ಮತ್ತು ಟ್ರೆಂಡಿಯಾಗಿ ಕಾಣುತ್ತದೆ. ಬ್ಲೌಸ್‌ನ ಮೇಲೆಯೇ ಸೀರೆಯುಡಬೇಕು ಎಂಬ ನಿಯಮವೂ ಈಗಿಲ್ಲ. ಯಾಕೆಂದರೆ ಸೀರೆಯ ಮೇಲೆಯೇ ಚೆಂದನೆಯ ಚೋಲಿ, ಜಾಕೆಟ್‌ ಧರಿಸುವ ಕಾಲವಿದು. ಬೆಲ್ಟನ್ನು ಕೇವಲ ಪ್ಯಾಂಟ್‌ಗೆ ಯಾಕೆ ಕಟ್ಟಿಕೊಳ್ಳಬೇಕು, ಸೀರೆ ಮೇಲೆಯೂ ಬೆಲ್ಟ್‌ ಧರಿಸಬಹುದಲ್ವೇ ಎಂದು ಈಗಿನ ಫ್ಯಾಷನ್‌ ಪ್ರಿಯರು ಕೇಳುತ್ತಿದ್ದಾರೆ. ಸೀರೆ ತುಂಬಾ ಹೆವಿ, ಧರಿಸಲು ಕಷ್ಟ, ಉಡಲು ಟೈಮ್‌ ಇಲ್ಲ, ನಿರ್ವಹಣೆ ಕಷ್ಟ ಎಂದೆಲ್ಲಾ ಗೊಣಗುವ ಈಗಿನ ಯಂಗ್‌ಸ್ಟರ್ಸ್‌ಗೆ ಸೀರೆಯನ್ನು ಹತ್ತಿರವನ್ನಾಗಿಸಲು ಮಾಡಿರುವ ಈ ಹೊಸ ಪ್ರಯೋಗಗಳು ಎಂದಿಗೂ ಸ್ವಾಗತಾರ್ಹ ಎಂಬುದರಲ್ಲಿ ಎರಡು ಮಾತಿಲ್ಲ. ಜನರೂ ಇದನ್ನು ನಿಧಾನವಾಗಿ ಒಪ್ಪಿಕೊಳ್ಳುತ್ತಿದ್ದಾರೆ.
ಇದಕ್ಕಿಂತ ಅದೇ ಚೆಂದವಾ?
ಆದರೂ ಸೀರೆಯನ್ನು ಸಾಂಪ್ರದಾಯಿಕ ಶೈಲಿಯಲ್ಲಿಯೇ ಉಟ್ಟರೇನೇ ಚೆಂದ, ಅದರಲ್ಲಿಯೇ ಹೆಣ್ಣು ಮಕ್ಕಳು ತುಂಬಾ ಲಕ್ಷ ಣವಾಗಿ ಕಾಣೋದು ಎಂದು ಹೇಳುವ ವರ್ಗವೂ ಇದೆ. ಆರು ಮೀಟರ್‌ ಉದ್ದದ ಸೀರೆಯನ್ನು ಖರೀದಿಸುವಾಗಲೇ ಯುವತಿಯರ ಮುಖದಲ್ಲಿ ಚಿಮ್ಮುವ ಸಂಭ್ರಮ ವರ್ಣಿಸಲಾಗದಂಥದ್ದು. ಅಷ್ಟಕ್ಕೆ ಆ ಸಂಭ್ರಮ ಕೊನೆಗೊಳ್ಳುವುದಿಲ್ಲ, ಮನೆಗೆ ಬಂದು ಅದನ್ನು ಪದೇ ಪದೆ ಸ್ಪರ್ಶಿಸಿ ನೋಡುವ ಸುಖ, ಒಂದು ಭುಜಕ್ಕೆ ಸೆರಗು ಹಾಕಿಕೊಂಡು ಸ್ಯಾರಿ ಕಲರ್‌ ತನ್ನ ಸ್ಕಿನ್‌ ಟೋನ್‌ಗೆ ಹೊಂದುತ್ತದೆಯೇ ಎಂದು ನೋಡುವ ಸಡಗರ, ಅದರ ಸೆರಗಿನ ಕೊನೆಗೆ ಕುಚ್ಚು ಹಾಕಿಸಿಕೊಳ್ಳುವ, ಪಿಕೊ, ಚೆಂದನೆಯ ಬ್ಲೌಸ್‌ ಹೋಲಿಸಿಕೊಳ್ಳುವ ಸಂಭ್ರಮ ತಿಂಗಳಿಡೀ ಮುಂದುವರಿಯುತ್ತದೆ. ಇಷ್ಟೆಲ್ಲಾ ಮಾಡಿ ಕೊನೆಗೆ ಸೀರೆಯನ್ನು ಅಚ್ಚುಕಟ್ಟಾಗಿ ಸುತ್ತಿ, ನೆರಿಗೆಯನ್ನು ನವಿರಾಗಿ ಮಡಚಿ, ಸೆರಗನ್ನು ಕಲಾತ್ಮಕವಾಗಿ ಸುತ್ತಿ ಪಿನ್‌ ಹಾಕಿ...ಅಬ್ಬಾಬ್ಬಾ ನಿಜಕ್ಕೂ ಸೀರೆಯುಡುವುದು ಕೂಡ ಒಂದು ಕಲೆಯೇ ಹೌದು. ಮಹಿಳೆಯರಿಗೆ ಪ್ರಕೃತಿದತ್ತವಾಗಿ ಒಲಿದಿರುವ ಈ ಕಲೆ ಈಸಿ ಟು ವೇರ್‌ ಪ್ರಯೋಗಗಳಿಗೆ ಸಿಲುಕಿ ಕಾಂಪ್ಯಾಕ್ಟ್ ಆಗುತ್ತಿರುವುದು ಕೆಲವರಿಗೆ ಸುಲಭವಾಗಿ ಅರಗಿಸಿಕೊಳ್ಳಲಾಗುತ್ತಿಲ್ಲ. ಸೀರೆಯ ಸೆರಗಿನ ಬಿಸುಪು, ನೆರಿಗೆಯ ವೈಯಾರ, ಧರಿಸಿದ ಸೀರೆಯ ಅಂಚಿನಿಂದ ಆಗಾಗ ಮಿಂಚಿ ಮರೆಯಾಗುವ ಲಂಗದ ಅಂಚಿನಲ್ಲೂ ಮಿಂಚುವ ಸೌಂದರ್ಯ ಅಷ್ಟು ಸುಲಭಕ್ಕೆ ಬಿಟ್ಟು ಕೊಡಲಾದೀತೇ?
ಆದರೂ ಸದ್ಯಕ್ಕೆ ಪ್ಯಾಂಟ್‌ ಸ್ಟೈಲ್‌ ಸೀರೆಗಳು ನಿಧಾನವಾಗಿ ಜನಪ್ರಿಯವಾಗುತ್ತಿವೆ. ಮುಂದೊಂದು ದಿನ ಇಂಥ ಸೀರೆಗಳೇ ಮಹಿಳೆಯರ ವಾರ್ಡ್‌ರೋಬ್‌ ಕಿಂಗ್‌ ಆಗುವ ದಿನ ದೂರವಿಲ್ಲ. ಸರಭರನೆ ಸುತ್ತುವ ದೊಡ್ಡ ಸೀರೆಗಳ ಮುಂದೆ ಶಾರ್ಟ್‌ ಆ್ಯಂಡ್‌ ಕ್ಯೂಟ್‌ ಆಗಿರುವ, ಧರಿಸಲು ಸುಲಭವಾಗಿರುವ ಪ್ಯಾಂಟ್‌ ಸ್ಟೈಲ್‌ ಸೀರೆಗಳೇ ಮೇಲುಗೈ ಸಾಧಿಸಿದರೆ ಅಚ್ಚರಿಯೇನಿಲ್ಲ. ಇಲ್ಲಿ ಸೀರೆಯೆಂಬುದು ಒಂದು ಸಂಕೇತ ಅಥವಾ ನೆಪ ಮಾತ್ರ. ಬದಲಾಗುತ್ತಿರುವುದು ನಮ್ಮ ಯೋಚನೆ ತಾನೇ? ಈ ಉತ್ತಮ ಬದಲಾವಣೆ ಎಂದಿಗೂ ನಿರಂತರವಾಗಿರಲಿ.
ಪ್ಯಾಂಟ್‌ ಸ್ಟೈಲ್‌ ಸೀರೆಗಳು ಉತ್ತಮ ಪರಿಕಲ್ಪನೆ. ಇದರಲ್ಲಿ ಪೆಟಿಕೋಟ್‌ನ ಬದಲು ಪ್ಯಾಂಟ್‌ಗಳನ್ನು ಧರಿಸಲಾಗುತ್ತದೆ. ಈ ಶೈಲಿಯಲ್ಲಿ ತುಂಬಾ ಸ್ಮಾರ್ಟ್‌ ಮತ್ತು ಫ್ರೆಶ್‌ ಆಗಿ ಕಾಣಿಸಿಕೊಳ್ಳಬಹುದು. ತುಂಬಾ ವಿಶಿಷ್ಟ ಶೈಲಿಯ ಈ ಸೀರೆ ಜನಪ್ರಿಯತೆಯ ಹಾದಿಯಲ್ಲಿದೆ. ಯಂಗ್‌ಸ್ಟರ್‌ಗಳಿಗೆ ಈ ಸ್ಯಾರಿ ಸ್ಟೈಲ್‌ ಇಷ್ಟವಾಗುತ್ತಿವೆ.
ಪ್ರಸಾದ್‌ ಬಿದ್ದಪ್ಪ, ಫ್ಯಾಷನ್‌ ಗುರು
ಈ ಸೀರೆ ಈಗ ಟ್ರೆಂಡ್‌ನಲ್ಲಿದೆ. ತುಂಬಾ ಕಂಫರ್ಟಬಲ್‌ ಆಗಿದೆ. ಈಗಿನ ಕಾರ್ಪೊರೇಟ್‌ ಮಹಿಳೆಯರಿಗೆ ಇದು ಚೆನ್ನಾಗಿ ಒಪ್ಪುತ್ತದೆ.
ವನಿತಾ ಅಶೋಕ್‌, ಫಿಟ್‌ನೆಸ್‌ ತಜ್ಞೆ
ಯೂತ್‌ ಫ್ರೆಂಡ್ಲಿ ಸ್ಯಾರಿ
ಈಗಿನ ಈಸಿ ಟು ವೇರ್‌ ಸೀರೆಯಲ್ಲಿಯೂ ಸಾಕಷ್ಟು ವೆರೈಟಿಗಳಿವೆ. ಭಾರತದ ಕೆಲವು ಪ್ರಸಿದ್ಧ ಫ್ಯಾಷನ್‌ ಡಿಸೈನರ್‌ಗಳು ಇದನ್ನು ವಿನ್ಯಾಸಗೊಳಿಸಿದ್ದಾರೆ.
ಶಾರ್ಟ್‌ ಸ್ಯಾರಿ ಡ್ರೆಸ್‌: ಇದು ತುಂಬಾ ಜನಪ್ರಿಯವಾಗಿರುವ ಸೀರಿ ಪ್ಯಾಟರ್ನ್‌. ಇದನ್ನು ಮೊದಲಿಗೆ ವಿನ್ಯಾಸಗೊಳಿಸಿದವರು ಅಬ್ರಹಾಂ ಮತ್ತು ಠಾಕೂರ್‌ ಎಂಬ ಡಿಸೈನರ್‌ ಜೋಡಿ. ಈ ಸೀರೆಯನ್ನು ಸಿಗರೇಟ್‌ ಪ್ಯಾಂಟ್‌ನ ಮೇಲೆ ಧರಿಸಲಾಗುತ್ತದೆ. ಸೀರೆಯ ನೆರಿಗೆ ಮತ್ತು ಸೆರಗನ್ನು ಮ್ಯಾನೇಜ್‌ ಮಾಡಲು ಕಷ್ಟ ಎನ್ನುವ ಯುವತಿಯವರಿಗೆ ಇಂಥ ಸೀರೆ ಬೆಸ್ಟ್‌.
ಪಲಾಜೊ ಸೀರೆ: ಇದು ಕೂಡಾ ಹೊಸ ಫ್ಯಾಷನ್‌ನ ಸೀರೆ. ಇದನ್ನು ಸಸ್ಪೆಂಡರ್‌ ಇರುವ ಪಲಾಜೊ ಪ್ಯಾಂಟ್‌ನ ಮೇಲೆ ಧರಿಸಲಾಗುತ್ತದೆ. ತುಂಬಾ ಕಂಫರ್ಟಬಲ್‌ ಆಗಿರುವ ಈ ಸೀರೆ ಪಾರ್ಟಿ ಸರ್ಕಲ್‌ನಲ್ಲಿ ತುಂಬಾ ಜನಪ್ರಿಯವಾಗಿದೆ. ಇದನ್ನು ಮೊದಲಿಗೆ ಪರಿಚಯಿಸಿದವರು ಡಿಸೈನರ್‌ ಮಸಾಬಾ ಗುಪ್ತ.
ಧೋತಿ ಸೀರೆ: ಸೀರೆ ಟ್ರಡಿಷನಲ್‌ ಕೂಡಾ ಆಗಿರಬೇಕು ಮತ್ತು ಮಾಡರ್ನ್‌ ಕೂಡಾ ಆಗಿರಬೇಕು ಎನ್ನುವವರಿಗೆ ಧೋತಿ ಸೀರೆ ಬೆಸ್ಟ್‌ ಚಾಯ್ಸ್‌. ಇದನ್ನು ಧೋತಿ ಪ್ಯಾಂಟ್‌ನ ಮೇಲೆ ಧರಿಸಲಾಗುತ್ತದೆ. ಸೀರೆಯ ಮೇಲೆ ಮೊದಲೇ ನೆರಿಗೆ ಮತ್ತು ಉದ್ದನೆಯ ಸೆರಗನ್ನು ಸ್ಟಿಚ್‌ ಮಾಡಲಾಗಿರುತ್ತದೆ. ಸೀರೆಗೆ ಚೆಂದನೆಯ ಕಸೂತಿ ಕೂಡಾ ಮಾಡಲಾಗಿರುವ ಕಾರಣ ಇದನ್ನು ಮದುವೆ, ರಿಸೆಪ್ಷನ್‌ ಮುಂತಾದ ವಿಶೇಷ ಸಮಾರಂಭಗಳಿಗೆ ಧರಿಸಬಹುದು. ಇದನ್ನು ವಿನ್ಯಾಸಗೊಳಿಸಿದವರು ತರುಣ್‌ ತಹಿಲಿಯಾನಿ.
ಜಾಕೆಟ್‌ ಸೀರೆ: ಸ್ಯಾರಿ ಮೇಲೆ ಜಾಕೆಟ್‌ ಧರಿಸುವ ಈ ಹೊಸ ಶೈಲಿ ಕೂಡಾ ಸಾಕಷ್ಟು ಜನಪ್ರಿಯವಾಗಿದೆ. ಇದನ್ನು ಮೊದಲು ಪರಿಚಯಿಸಿದ್ದು ಡಿಸೈನರ್‌ ಅಂಜು ಮೋದಿ. ಇದರಲ್ಲಿ ಸೀರೆ ಧರಿಸಿ ಅದರ ಮೇಲೆ ಗ್ರ್ಯಾಂಡ್‌ ಆಗಿರುವ ಜಾಕೆಟ್‌ ಅಥವಾ ಟ್ರೆಂಚ್‌ ಕೋಟ್‌ ಅನ್ನು ಧರಿಸಬಹುದು.
ಸಾರಿನಿ ಸ್ಯಾರಿ: ಇದು ಮಿನಿ ಸೀರೆ ಮತ್ತು ಷಾರ್ಟ್ಸ್ನ ಕಾಂಬಿನೇಷನ್‌. ಷಾರ್ಟ್ಸ್ನ ಮೇಲೆ ಸೀರೆಯುಡುವ ಈ ಶೈಲಿಯನ್ನು ಪರಿಚಯಿಸಿದ್ದು ಡಿಸೈನರ್‌ ಅನುಪಮಾ ದಯಾಲ್‌. ಸ್ಲಿಮ್‌ ಬಾಡಿ ಪ್ರಿಯ ಈಗಿನ ಮಹಿಳೆಯರಿಗೆ ಈ ಸೀರೆ ಶೈಲಿ ಚೆನ್ನಾಗಿ ಕಾಣುತ್ತದೆ.

