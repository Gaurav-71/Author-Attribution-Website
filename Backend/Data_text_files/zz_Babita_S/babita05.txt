ಸಂಸ್ಕೃತಿಗಳ ಬೆಸೆಯುವ ವಿವಾಹಬಂಧ
ಮಿಡಿ ಉಪ್ಪಿನಕಾಯಿ-ರಸಗುಲ್ಲಾ, ಬಾಸಿಂಗ-ಪಗಡಿ, ಮೈಸೂರ್‌ ಪಾಕ್‌-ದಾಲ್‌ ಪಕ್ವಾನ್‌, ಮೆಹೆಂದಿ-ಕೇಕ್‌ ಕಟ್ಟಿಂಗ್‌, ಕೆಂಪು ಲೆಹೆಂಗಾ-ಬಿಳಿ ಗೌನ್‌ ಇವೆಲ್ಲಾ ಒಂದಕ್ಕೊಂದು ವೈರುಧ್ಯ ಧ್ವನಿಸುವ
ಸಂಸ್ಕೃತಿಗಳ ಬೆಸೆಯುವ ವಿವಾಹಬಂಧ
ಮಿಡಿ ಉಪ್ಪಿನಕಾಯಿ-ರಸಗುಲ್ಲಾ, ಬಾಸಿಂಗ-ಪಗಡಿ, ಮೈಸೂರ್‌ ಪಾಕ್‌-ದಾಲ್‌ ಪಕ್ವಾನ್‌, ಮೆಹೆಂದಿ-ಕೇಕ್‌ ಕಟ್ಟಿಂಗ್‌, ಕೆಂಪು ಲೆಹೆಂಗಾ-ಬಿಳಿ ಗೌನ್‌ ಇವೆಲ್ಲಾ ಒಂದಕ್ಕೊಂದು ವೈರುಧ್ಯ ಧ್ವನಿಸುವ ಪದಗಳು. ಇಂಥ ವೈರುಧ್ಯಗಳಲ್ಲೇ ಸಂಪನ್ನಗೊಳ್ಳುವ 2 ಸ್ಟೇಟ್ಸ್‌ ವೆಡ್ಡಿಂಗ್‌ ತನುಮನಗಳನ್ನು ಮಾತ್ರವಲ್ಲದೆ ಸ್ಥಳೀಯ ಸಂಸ್ಕೃತಿಗಳನ್ನೂ ಒಂದುಗೂಡಿಸುವ ಹೊಸ ಬೆಸುಗೆಯಾಗಿ ಗಮನ ಸೆಳೆಯುತ್ತಿದೆ.ಬಬಿತಾ ಎಸ್‌.

ಅವನದು ಸಂಪೂರ್ಣ ಪಾಶ್ಚಾತ್ಯ ಸಂಸ್ಕೃತಿ. ಸೂಟು, ಬೂಟು, ಟೈ, ಬ್ರೇಕ್‌ಫಾಸ್ಟ್‌ಗೆ ಬ್ರೆಡ್‌ ಬಟರ್‌, ಲಂಚ್‌ಗೆ ಬರ್ಗರ್‌. ಪ್ರೀತಿಸಿದ ಹುಡುಗಿಗಾಗಿ ಪಕ್ಕಾ ದೇಸಿ ಹುಡುಗನಾಗಿ ಮಿಂಚಿದ. ಶೆರ್ವಾನಿ, ತಲೆಗೆ ಪಗಡಿ ಧರಿಸಿ ಪಂಜಾಬಿಯ ಭಲ್ಲೇ ಭಲ್ಲೇ ಬೀಟ್ಸ್‌ಗೆ ಹೆಜ್ಜೆ ಹಾಕಿದ. ಪಕ್ಕಾ ಪಂಜಾಬಿ ಹುಡುಗಿಯಾದ ಅವಳೂ ಅವರ ಸಂಸ್ಕೃತಿಯನ್ನು ಗೌರವಿಸಿದಳು. ಪಾಶ್ಚಿಮಾತ್ಯರ ಮ್ಯಾಕರೊನಿ ಎಂಬ ಸಿಹಿ ತಿನಿಸನ್ನು ಎಲ್ಲರಿಗೂ ಕೊಟ್ಟಳು. ಬಿಳಿ ವೆಡ್ಡಿಂಗ್‌ ಗೌನ್‌ ಧರಿಸಿ ಮೆಹೆಂದಿಯ ಚಿತ್ತಾರವಿದ್ದ ಕೈಗಳಲ್ಲೇ ವೆಡ್ಡಿಂಗ್‌ ಕೇಕ್‌ ಕತ್ತರಿಸಿ ಸಂಭ್ರಮಿಸಿದಳು. ಅವರಿಬ್ಬರು ಮಾತ್ರವಲ್ಲ, ಅಲ್ಲಿ ಎರಡು ಕುಟುಂಬಗಳ ಸದಸ್ಯರು ಆಯಾ ಸಂದರ್ಭಗಳಿಗೆ ತಕ್ಕಂತಹ ವೇಷಭೂಷಣ ಧರಿಸಿ ಪರಸ್ಪರರ ಸಂಪ್ರದಾಯಗಳನ್ನು ಪಾಲಿಸಿದರು. ಅಲ್ಲೊಂದು ಸಾಂಸ್ಕೃತಿಕ ವಿಶೇಷಗಳ ಕೊಡುಕೊಳ್ಳುವಿಕೆ ನಡೆದಿತ್ತು. ಈ ಚಿತ್ರಣ ಮೂಲತಃ ಬಾಲಿವುಡ್‌ ನಟಿ ಪ್ರಿಯಾಂಕ ಚೋಪ್ರಾ ಮತ್ತು ಅಮೆರಿಕನ್‌ ಗಾಯಕ ನಿಕ್‌ ಜೊನಾಸ್‌ ಮದುವೆಯದ್ದಾದರೂ ಒಂದಕ್ಕೊಂದು ವಿರುದ್ಧವಾದ ಎರಡು ಸಂಸ್ಕೃತಿಗಳಿಗೆ ಸೇರಿದ ಎಲ್ಲಾ ವ್ಯಕ್ತಿಗಳ ಮದುವೆಯಲ್ಲಿ ಕಂಡು ಬರುವ ಸುಂದರ ದೃಶ್ಯಗಳು. ಇದೀಗ 2 ಸ್ಟೇಟ್ಸ್‌ ವೆಡ್ಡಿಂಗ್‌ ಎಂದೇ ಜನಪ್ರಿಯವಾಗಿದೆ.
ಅವರೂ ನಮ್ಮವರೇಮದುವೆಯ ಮೂಲಕ ಎರಡು ಸಂಸ್ಕೃತಿಗಳ ಮೇಳೈಸುವಿಕೆ ಈಗ ಕೇವಲ ಸಿಲೆಬ್ರಿಟಿಗಳ ಮದುವೆಗಳಿಗೆ ಮಾತ್ರ ಸೀಮಿತವಾಗಿಲ್ಲ. ಜನಸಾಮಾನ್ಯರಿಗೂ ಈ ಟ್ರೆಂಡ್‌ ಪ್ರಿಯವಾಗಿದೆ. ಒಂದೇ ವೇದಿಕೆಯಲ್ಲಿ ಎರಡು ಸಂಸ್ಕೃತಿಗಳ ಅನಾವರಣಕ್ಕೆ ಜನರೂ ಆದ್ಯತೆ ನೀಡುತ್ತಿದ್ದಾರೆ. ಈ ಮೂಲಕ ನಮ್ಮ ಸಂಪ್ರದಾಯ, ವೇಷಭೂಷಣ, ಆಭರಣ, ಆಹಾರ, ಆತಿಥ್ಯ ಇತ್ಯಾದಿಗಳು ಬೇರೆಯವರಿಗೂ ಪರಿಚಯವಾಗುತ್ತದೆ ಎಂಬೊಂದು ಕಾರಣವೂ ಇದೆ. ದಶಕಗಳ ಹಿಂದೆಯೂ ಎರಡು ದೇಶ, ಎರಡು ರಾಜ್ಯ, ಎರಡು ಸಮುದಾಯಗಳಿಗೆ ಸೇರಿದ ವ್ಯಕ್ತಿಗಳ ನಡುವೆ ಮದುವೆ ನಡೆದಿದೆ. ಆದರೆ ಈ ಮದುವೆಗಳಲ್ಲಿ ಯಾವುದಾದರೂ ಒಂದು ಕಡೆಯವರು ತಮ್ಮೂರಿನಲ್ಲಿಯೇ ತಮ್ಮ ಪದ್ಧತಿಯಲ್ಲಿ ತಮ್ಮ ಬಂಧುಗಳ ನಡುವೆ ಮದುವೆ ಸಂಪ್ರದಾಯ ಮಾಡಿಕೊಳ್ಳುತ್ತಿದ್ದರು. ಒಂದೇ ಮದುವೆ ವೇದಿಕೆಯಲ್ಲಿ ಎರಡೂ ಸಂಸ್ಕೃತಿಗಳಂತೆ ಮದುವೆಯಾಗುತ್ತಿರುವುದು ಇತ್ತೀಚಿನ ಬೆಳವಣಿಗೆಯಾಗಿದೆ. ಬೇರೆ ಸಮುದಾಯ, ಸಂಸ್ಕೃತಿಗೆ ಸೇರಿದವರೂ ನಮ್ಮವರೇ ಎಂಬ ಸೌಹಾರ್ದತೆ ಹೆಚ್ಚುತ್ತಿದೆ.ಕರುನಾಡಿನಲ್ಲೂ ಇದೆ
ಹಾಲಿವುಡ್‌, ಬಾಲಿವುಡ್‌ ಮಾತ್ರವಲ್ಲದೆ, ಸ್ಯಾಂಡಲ್‌ವುಡ್‌ ಕೂಡಾ ಎರಡು ಸಂಸ್ಕೃತಿಗಳನ್ನು ಬೆಸೆಯುವ 2 ಸ್ಟೇಟ್ಸ್‌ ಮದುವೆಗಳಿಗೆ ಸಾಕ್ಷಿಯಾಗಿದೆ. ಅದು ಅಪ್ಪಟ ಕನ್ನಡಿಗ ನಟ ಉಪೇಂದ್ರ ಮತ್ತು ಬೆಂಗಾಲಿಯ ಪ್ರಿಯಾಂಕ ಜೋಡಿ ಇರಬಹುದು, ನಟ ಅನಂತ್‌ನಾಗ್‌ ಮತ್ತು ಮರಾಠಿ ಪೋರಿ ಗಾಯತ್ರಿ, ಕೊಡಗಿನ ಬೆಡಗಿ ನಿಧಿ ಸುಬ್ಬಯ್ಯ ಮತ್ತು ಸಿಂಧಿ ಸಂಸ್ಕೃತಿಯ ಲವೇಶ್‌ ಕೈರಾಜನಿ, ಶಿಲ್ಪಾ ಶೆಟ್ಟಿ ಮತ್ತು ಪಂಜಾಬಿ ಬಂದಾ ರಾಜ್‌ ಕುಂದ್ರಾ, ಕರಾವಳಿ ಚೆಲುವೆ ಐಶ್ವರ್ಯಾ ರೈ ಮತ್ತು ಅಭಿಷೇಕ್‌ ಬಚ್ಚನ್‌, ಇತ್ತೀಚೆಗೆ ಮದುವೆಯಾದ ಕನ್ನಡತಿ ದೀಪಿಕಾ ಪಡುಕೋಣೆ ಮತ್ತು ಸಿಂಧಿ ಹುಡುಗ ರಣವೀರ್‌ ಸಿಂಗ್‌ ಇವರೆಲ್ಲರ ಮದುವೆಗಳು ಎರಡು ರಾಜ್ಯ ಮತ್ತು ಅವುಗಳ ಸಾಂಸ್ಕೃತಿಕ ವಿಶೇಷಗಳನ್ನು ಪರಿಚಯಿಸಿದ ಮದುವೆಗಳಾಗಿವೆ.ಕನ್ನಡತಿಯ ಕೈಯಲ್ಲಿ ಹಾಥ್‌ಫೂಲ್‌ಜಗತ್ತಿನಾದ್ಯಂತ ಗಮನ ಸೆಳೆದ ದೀಪಿಕಾ ಪಡುಕೋಣೆ ಮತ್ತು ರಣವೀರ್‌ ಸಿಂಗ್‌ ಬಿಗ್‌ ಫ್ಯಾಟ್‌ ವೆಡ್ಡಿಂಗ್‌ ಸಾಂಸ್ಕೃತಿಕ ವಿಶೇಷಗಳಿಂದಾಗಿಯೂ ಗಮನೀಯವಾಗಿತ್ತು. ಕೊಂಕಣಿ ಮತ್ತು ಸಿಂಧ್‌ ಸಂಸ್ಕೃತಿಗಳ ಪರಿಚಯ ಮಾಡಿಕೊಟ್ಟ ವಿವಾಹವದು. ನಮ್ಮ ಕನ್ನಡ ನೆಲದ ಕೆಲವು ಸ್ಪೆಷಾಲಿಟಿಗಳೂ ಅಲ್ಲಿ ಆಕರ್ಷಣೆಯ ಕೇಂದ್ರಬಿಂದುವಾಗಿತ್ತು. ಮುಖ್ಯವಾಗಿ ನಮ್ಮ ಕನ್ನಡ ಹುಡುಗಿ ದೀಪಿಕಾ ಪಡುಕೋಣೆ ಅಪ್ಪಟ ಸಿಂಧಿ ವಧುವಿನಂತೆ ಕೈಗಳಿಗೆ ಹಾಥ್‌ಫೂಲ್‌, ಸಾಂಪ್ರದಾಯಿಕ ಕೆಂಪು ಕಂಗನ್‌, ಕೆಂಪು ಲೆಹೆಂಗಾ, ತಲೆಗೆ ಚುನರಿ ಧರಿಸಿ ಆನಂದ್‌ ಕರ್ಜ್‌ ಸಂಪ್ರದಾಯದಂತೆ ಮದುವೆಯಾಗಿ ಡೋಲಿ, ಬಿದಾಯಿ ಮುಂತಾದ ಮದುವೆ ಆಚರಣೆಗಳನ್ನು ಮಾಡಿದ್ದಾರೆ. ಮದುವೆಯಲ್ಲಿ ಉಪಸ್ಥಿತರಿದ್ದ ಕನ್ನಡಿಗರಿಗೆ ಸಿಂಧಿಗಳ ಬಾರಾತ್‌, ಪಂಜಾಬಿ ನೃತ್ಯ, ಸಿಖ್‌ ಮಂತ್ರ ಪಠಣ, ಸಿಂಧ್‌ ಸ್ಪೆಷಲ್‌ ಕೊಕಿ, ದಾಲ್‌ ಪಕ್ವಾನ್‌, ಸೇವ್‌ ಬರ್ಫಿ, ರಬ್ಡಿ ಮುಂತಾದ ಆಹಾರಗಳ ಪರಿಚಯವಾಗಿದ್ದವು.
ಸಿಂಧ್‌ ಹುಡುಗನಿಗೆ ಬಾಸಿಂಗಮದುವೆಯಂದು ಮದುಮಗನ ಹಣೆಗೆ ಬಾಸಿಂಗ ಕಟ್ಟುವುದು ದಕ್ಷಿಣ ಭಾರತೀಯರ ಸಂಪ್ರದಾಯ. ಈ ಬಾಸಿಂಗ ಇಟಲಿಯಲ್ಲಿ ನಡೆದ ದೀಪ್‌ವೀರ್‌ ಮದುವೆಯಲ್ಲಿ ಸುದ್ದಿಯ ಕೇಂದ್ರಬಿಂದುವಾಗಿತ್ತು. ನಮ್ಮ ನೆಲದ ಬಾಸಿಂಗ ಅಪ್ಪಟ ಸಿಂಧಿ ಹುಡುಗ ರಣವೀರ್‌ ಸಿಂಗ್‌ ಹಣೆಯಲ್ಲಿ ಶೋಭಿಸುತ್ತಿತ್ತು. ಬಾಸಿಂಗ ಮಾತ್ರವಲ್ಲದೆ, ಶುದ್ಧ ರೇಷ್ಮೆಯ ಜುಬ್ಬಾ, ಶಲ್ಯ ಇತ್ಯಾದಿಗಳನ್ನು ಧರಿಸಿ ಅಪ್ಪಟ ಕನ್ನಡದ ಮದುಮಗನಂತೆ ನಮ್ಮ ನಾಡಿನ ಎಲ್ಲಾ ಮದುವೆ ಆಚರಣೆಯಲ್ಲಿ ಪಾಲ್ಗೊಂಡಿದ್ದು ವಿಶೇಷವಾಗಿತ್ತು. ಅವರು ಮಾತ್ರವಲ್ಲ, ಅವರ ಬಂಧುಗಳೆಲ್ಲರೂ ಕೊಂಕಣಿ ಶೈಲಿಯ ಮದುವೆಯಂದು ಅಪ್ಪಟ ಸೌತ್‌ ಇಂಡಿಯನ್‌ ಉಡುಪುಗಳನ್ನು ಧರಿಸಿ ನಮ್ಮ ಆಹಾರ ವಿಶೇಷಗಳನ್ನೇ ಸವಿದಿದ್ದಾರೆ.

ಈ ವಾರ ನಡೆಯಲಿರುವ ಸ್ಯಾಂಡಲ್‌ವುಡ್‌ ನಟ ದಿಗಂತ್‌ ಮತ್ತು ಐಂದ್ರಿತಾ ರೇ ಮದುವೆ ಕೂಡಾ 2 ಸ್ಟೇಟ್ಸ್‌ ವೆಡ್ಡಿಂಗ್‌ಗೆ ಸಾಕ್ಷಿಯಾಗಲಿದೆ. ಈ ಜೋಡಿ ಈಗಾಗಲೇ ತಮ್ಮ ಮದುವೆಯ ಆಮಂತ್ರಣ ಪತ್ರಿಕೆಯಲ್ಲಿ ತಮ್ಮ ಸ್ಥಳೀಯ ಆಹಾರ ಸಂಸ್ಕೃತಿಗಳನ್ನು ಪರಿಚಯಿಸಿದ್ದಾರೆ. ಆಮಂತ್ರಣ ಪತ್ರಿಕೆಯಲ್ಲಿದ್ದ ನಮ್ಮ ಮಲೆನಾಡಿನ ಮಿಡಿ ಉಪ್ಪಿನಕಾಯಿ ತಯಾರಾಗಿದ್ದು ತೀರ್ಥಹಳ್ಳಿಯಲ್ಲಿ. ಬಾಯಲ್ಲಿ ನೀರೂರಿಸುವ ಈ ಉಪ್ಪಿನಕಾಯಿ ರುಚಿಯೀಗ ಪಶ್ಚಿಮ ಬಂಗಾಳದಲ್ಲಿರುವ ಐಂದ್ರಿತಾ ರೇ ಬಂಧುಗಳು ಮತ್ತು ಸ್ನೇಹಿತರ ಮನೆಗಳಿಗೂ ತಲುಪಿದೆ. ನಮ್ಮದೊಂದು ಸ್ಥಳೀಯ ರುಚಿ ದೂರದ ಬಂಗಾಳ ತಲುಪಿದೆ. ಈ ಮಿಡಿ ಉಪ್ಪಿನಕಾಯಿ ಜೊತೆಗೆ ಪಶ್ಚಿಮ ಬಂಗಾಳ ನಾಡಿನ ರಸಭರಿತ ರಸಗುಲ್ಲಾ ಸವಿಯುವ ಅವಕಾಶವೂ ಕನ್ನಡಿಗರಿಗೆ ಸಿಕ್ಕಿದೆ. ಉಪ್ಪಿನಕಾಯಿ ಮತ್ತು ರಸಗುಲ್ಲಾ ರುಚಿ ಒಂದಕ್ಕೊಂದು ತದ್ವಿರುದ್ಧ. ಆದರೂ ಪ್ರೀತಿ, ಮದುವೆಯೆಂಬ ಬೆಸುಗೆಗಳು ಇವೆರಡನ್ನೂ ಒಂದುಗೂಡಿಸಿ ಅದಕ್ಕೆ ಸವಿರುಚಿ ತಂದಿದೆ. ಇದುವೇ 2 ಸ್ಟೇಟ್ಸ್‌ ವೆಡ್ಡಿಂಗ್‌ನ ವಿಶೇಷ. ಇದು ಕೇವಲ ಮನಸ್ಸುಗಳ ಸಂಗಮವಲ್ಲ, ಪ್ರಾದೇಶಿಕ ವಿಶೇಷಗಳ ಸಂಗಮವೂ ಹೌದು.
