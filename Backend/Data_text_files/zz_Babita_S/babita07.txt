ಸೌಂದರ್ಯ ಸ್ಪರ್ಧೆಗಳಲ್ಲಿ ಮಿಸೆಸ್‌ಗಳ ದರ್ಬಾರ್‌
ಮಿಸ್‌ಗಳಿಗೆ ಸೀಮಿತವಾಗಿದ್ದ ಸೌಂದರ್ಯ ಸ್ಪರ್ಧೆಗಳು ಈಗ ಮಿಸೆಸ್‌ಗಳಿಗೂ ರೆಡ್‌ ಕಾರ್ಪೆಟ್‌ ಹಾಸಿವೆ. ವಿವಾಹಿತ ಮಹಿಳೆಯರ ಸೌಂದರ್ಯ ಸ್ಪರ್ಧೆಗಳು ದಿನದಿಂದ ದಿನಕ್ಕೆ ಹೆಚ್ಚುತ್ತಿದ್ದು,
ಮಹಿಳೆಯರಿಗೆ ಕನಸು ಕಾಣಲು ವಯಸ್ಸಿನ ಮಿತಿಯಿಲ್ಲ, ಅವಿವಾಹಿತೆ, ವಿವಾಹಿತೆ, ತಾಯಿ, ಪತ್ನಿ, ಪುತ್ರಿ ಎಂಬ ಚೌಕಟ್ಟುಗಳಿಲ್ಲ. ಅವರು ಯಾವಾಗ ಬೇಕಾದರೂ ಯಾವುದೇ ಕನಸು ಕಾಣಬಹುದು. ಆ ಕನಸುಗಳನ್ನು ನನಸು ಮಾಡಿಕೊಳ್ಳಬಹುದು ಎಂಬುದನ್ನು ಅಕ್ಷ ರಶಃ ಮನದಟ್ಟು ಮಾಡಿಕೊಟ್ಟಿದ್ದೇ ಮಿಸೆಸ್‌ ಬ್ಯೂಟಿ ಪೇಜೆಂಟ್‌ಗಳು. ಮದುವೆಯಾದ ನಂತರ ಕಾರ್ಪೊರೇಟ್‌ ವೃತ್ತಿ ಮತ್ತು ಕೌಟುಂಬಿಕ ಆಗುಹೋಗುಗಳಿಗೆ ಮಾತ್ರ ಸೀಮಿತವಾಗುತ್ತಿದ್ದ ನನ್ನ ಜೀವನಕ್ಕೆ ಹೊಸ ಟ್ವಿಸ್ಟ್‌ ನೀಡಿದ್ದೇ ಶ್ರೀಮತಿಯರ ಸೌಂದರ್ಯ ಸ್ಪರ್ಧೆ. ಸೌಂದರ್ಯ ರಾಣಿಯಾಗಿ ಮೆರೆಯಬೇಕೆಂಬ ನನ್ನ ಕನಸಿಗೆ ನೀರೇರೆದ ಮಿಸೆಸ್‌ ಬ್ಯೂಟಿ ಪೇಜೆಂಟ್‌ ಪ್ರತಿ ಮಿಸೆಸ್‌ಗೂ ಸೌಂದರ್ಯ ದೇವತೆಯಾಗಬೇಕು ಎಂಬ ತಮ್ಮ ಕನಸನ್ನು ನನಸು ಮಾಡಿಕೊಳ್ಳಲು ಇರುವ ಒಂದು ವೃತ್ತಿಪರ ವೇದಿಕೆ. ಅಪ್ಪಟ ಪ್ರಬುದ್ಧತೆಯಿಂದ ಕೂಡಿದ ಸೌಂದರ್ಯ ನಮ್ಮದು. ನಮ್ಮಂಥ ಕೆಲವರನ್ನು ನೋಡಿಯಾದರೂ ವಿವಾಹಿತ ಮಹಿಳೆಯರು ಚೆಲುವಿನ ಅರಸಿಯರಾಗಿ ಮಿಂಚುತ್ತಿದ್ದಾರೆ ಮತ್ತು ಮುಂದೆಯೂ ಅವರಿಗೆ ಸೌಂದರ್ಯ ಕ್ಷೇತ್ರದಲ್ಲಿ ಅವಕಾಶಗಳು ಹೆಚ್ಚು ತೆರೆದುಕೊಳ್ಳಲಿವೆ ಎಂಬುದು ನಮಗೆ ಹೆಮ್ಮೆಯ ವಿಷಯ.

ಕಿಚನ್‌ ಟು ರ‌್ಯಾಂಪ್‌
ಝಗಮಗಿಸುವ ವೇದಿಕೆ, ಸುಂದರವಾದ ಗೌನ್‌ ಧರಿಸಿದ ರೂಪದರ್ಶಿಯರು, ಅವರ ಶಿರದ ಮೇಲೆ ಫಳಫಳ ಹೊಳೆಯುವ ಹರಳಿನ ಕಿರೀಟ, ಭುಜದಲ್ಲಿ ವಿರಾಜಮಾನವಾಗಿರುವ ಸ್ಯಾಷ್‌, ಸುತ್ತಲೂ ಅಚ್ಚರಿಯಿಂದ ನೋಡುತ್ತಿರುವ ಪ್ರೇಕ್ಷ ಕರು, ನಿರೂಪಕರು ವಿಜೇತೆಯ ಹೆಸರು ಪ್ರಕಟಿಸುತ್ತಿದ್ದಂತೆಯೇ ಆ ಸೌಂದರ್ಯ ರಾಣಿಯ ಮುಖದಲ್ಲಿ ಹೊಮ್ಮುವ ನಗು, ಸಂತೋಷ, ಕಣ್ಣೀರು, ಸಂಭ್ರಮ ಇತ್ಯಾದಿಗಳೆಲ್ಲವೂ ಅಡುಗೆ ಮನೆಯಲ್ಲಿ ತರಕಾರಿ ಹೆಚ್ಚುವ, ಒಗ್ಗರಣೆ ಹಾಕುವ, ಮಕ್ಕಳಿಗೆ ಮತ್ತು ಪತಿಗೆ ಅಡುಗೆ ಮಾಡಿ ತಿನಿಸಿ ಉಣಿಸುವ ಗೃಹಿಣಿಯರದ್ದೂ ಆಗಬಹುದು ಎಂದು ತೋರಿಸಿಕೊಟ್ಟ ವಿವಾಹಿತ ಮಹಿಳೆಯರ ಸೌಂದರ್ಯ ಸ್ಪರ್ಧೆಗಳು ಗೃಹಿಣಿಯರನ್ನು ಕಿಚನ್‌ನಿಂದ ರಾರ‍ಯಂಪ್‌ಗೆ ಕರೆ ತಂದಿವೆ. ಗೃಹಿಣಿಯರೂ ಸೌಂದರ್ಯ ಮಾರುಕಟ್ಟೆಯ ಒಂದು ಭಾಗವಾಗಬಹುದು ಎಂಬ ಸಾಧ್ಯತೆಯನ್ನು ನಿಜವಾಗಿಸಿವೆ.

ಶ್ರೀಮತಿಯರೇ ಶೈನಿಂಗ್‌ವಿವಾಹಿತ ಮಹಿಳೆಯರ ಸೌಂದರ್ಯ ಸ್ಪರ್ಧೆಗಳು ದಿನದಿಂದ ದಿನಕ್ಕೆ ಹೆಚ್ಚುತ್ತಿರುವ ಕಾರಣ ವಿವಿಧ ಜಾಹೀರಾತು ಬ್ರಾಂಡ್‌ಗಳೂ ಈಗ ಮಿಸೆಸ್‌ಗಳಿಗೆ ಮಣೆ ಹಾಕುತ್ತಿವೆ. ಅನಿವಾರ್ಯವಾಗಿ ಮಿಸ್‌ಗಳನ್ನೇ ನೆಚ್ಚಿಕೊಳ್ಳುತ್ತಿದ್ದ ಕೆಲವು ನಿರ್ದಿಷ್ಟ ಬ್ರಾಂಡ್‌ಗಳು ಮತ್ತು ಸಂಸ್ಥೆಗಳು ಈಗ ಸೌಂದರ್ಯ ಸ್ಪರ್ಧೆಯಲ್ಲಿ ಪಾಲ್ಗೊಂಡ ಸುಂದರವಾದ ಶ್ರೀಮತಿಯರನ್ನು ತಮ್ಮ ರೂಪದರ್ಶಿಯರನ್ನಾಗಿಸುತ್ತಿವೆ. ಗೃಹಿಣಿಯರ ಸ್ವಾನುಭವ, ಪ್ರಬುದ್ಧತೆ ಮತ್ತು ಆಯಾ ಉತ್ಪನ್ನಗಳ ಕುರಿತು ಅವರಿಗೆ ಇರುವ ನೈಜ ಜ್ಞಾನ ಆ ಜಾಹೀರಾತಿಗೆ ಸಹಜತೆ ತಂದು ಕೊಡುತ್ತವೆ ಎಂಬೊಂದು ಕಾರಣವೂ ಇದರಲ್ಲಿದೆ. ಈ ಕಾರಣದಿಂದಲೇ ಉಪ್ಪಿನಕಾಯಿ, ಮಸಾಲ ಪುಡಿ, ಮೆಟರ್ನಿಟಿ ವೇರ್‌, ಗೃಹೋಪಯೋಗಿ ವಸ್ತುಗಳು ಮುಂತಾದ ಜಾಹೀರಾತುಗಳಲ್ಲಿ ಶ್ರೀಮತಿಯರೇ ಮಿಂಚುತ್ತಿದ್ದಾರೆ. ಸೌಂದರ್ಯ ಸ್ಪರ್ಧೆಗಳಲ್ಲಿ ಮಹಿಳೆಯರಿಗೆ ಗ್ರೂಮಿಂಗ್‌, ಸಂವಹನ ಕೌಶಲ್ಯ, ವ್ಯಕ್ತಿತ್ವ ವಿಕಸನ ಇತ್ಯಾದಿಗಳಲ್ಲಿ ಟ್ರೇನಿಂಗ್‌ ನೀಡುವ ಕಾರಣ ಸ್ಪರ್ಧೆ ಮುಗಿದ ಮೇಲೆ ಅವರಿಗೆ ಕಾರ್ಪೊರೇಟ್‌ ಕ್ಷೇತ್ರ, ಸಿನಿಮಾ, ಜಾಹೀರಾತು, ಮಾಡೆಲಿಂಗ್‌ ಮುಂತಾದ ವೃತ್ತಿ ಕೇತ್ರಗಳಲ್ಲಿ ಅವಕಾಶವೂ ಹೆಚ್ಚುತ್ತಿದೆ.
ನಾವು ರೋಲ್‌ ಮಾಡೆಲ್‌ಮಿಸೆಸ್‌ ಬ್ಯೂಟಿ ಪೇಜೆಂಟ್‌ಗಳಲ್ಲಿ ಪಾಲ್ಗೊಳ್ಳುವ ನಾವು ಕೇವಲ ಮಾಡೆಲ್‌ಗಳಲ್ಲ. ಬದಲಾಗಿ ನಾವು ರೋಲ್‌ ಮಾಡೆಲ್‌ಗಳು. ವಿವಾಹಿತ ಮಹಿಳೆಯರಿಗೂ ಸೌಂದರ್ಯ ಕೇತ್ರದಲ್ಲಿ ಮಿಂಚಲು ಸಾಧ್ಯವಿದೆ, ವಿವಾಹದ ನಂತರವೂ ಮಹಿಳೆಯರು ತಮ್ಮನ್ನು ತಾವು ಕ್ರಿಯಾಶೀಲವಾಗಿ ಈ ಕ್ಷೇತ್ರದಲ್ಲಿ ತೊಡಗಿಸಿಕೊಳ್ಳಲು ಸಾಧ್ಯವಿದೆ, ಈ ಮೂಲಕವೂ ಸಮಾಜ ಸೇವೆ ಮಾಡಿ ಮಹಿಳೆಯರಲ್ಲಿ ಸ್ವಾವಲಂಬನೆ, ಆತ್ಮವಿಶ್ವಾಸ ತುಂಬಿಸಲು ಸಾಧ್ಯವಿದೆ ಎಂದು ನಾವು ಸಾಬೀತುಪಡಿಸಿದ್ದೇವೆ. ನಮ್ಮನ್ನು ನೋಡಿ ಒಂದು ಸೀಮಿತ ಚೌಕಟ್ಟಿನಲ್ಲಿದ್ದ ಹಲವಾರು ವಿವಾಹಿತ ಮಹಿಳೆಯರು ಕೂಡಾ ಈಗ ಸೌಂದರ್ಯ ಕ್ಷೇತ್ರ ಮತ್ತು ಫ್ಯಾಷನ್‌ ಶೋಗಳಲ್ಲಿ ಎಲ್ಲರೂ ಅಚ್ಚರಿಪಡುವಂಥ ಸಾಧನೆ ಮಾಡಲು ಆರಂಭಿಸಿದ್ದಾರೆ. ಪ್ರತಿಷ್ಠಿತ ಫ್ಯಾಷನ್‌ ಶೋಗಳಲ್ಲೂ ಮಿಸೆಸ್‌ಗಳೇ ಶೋ ಸ್ಟಾಪರ್‌ ಆಗಿ ಗಮನ ಸೆಳೆಯುತ್ತಿದ್ದಾರೆ.ಪ್ರಬುದ್ಧ ಚೆಲುವು ನಮ್ಮದುಮಿಸ್‌ಗಳ ಸೌಂದರ್ಯ ಸ್ಪರ್ಧೆಗಳಿಗೆ ಇರುವಷ್ಟು ಪ್ರೋತ್ಸಾಹ, ಪ್ರಚಾರ ಮಿಸೆಸ್‌ಗಳ ಸೌಂದರ್ಯ ಸ್ಪರ್ಧೆಗೆ ಇಲ್ಲ ಮತ್ತು ಈ ಸ್ಪರ್ಧೆಯಲ್ಲಿ ಮಿಸ್‌ಗಳ ಸೌಂದರ್ಯ ಸ್ಪರ್ಧೆಯಲ್ಲಿ ಇರುವ ತಳುಕು ಬಳುಕುಗಳಿಲ್ಲ ಎಂಬೊಂದು ಮಾತಿದೆ. ಪ್ರೋತ್ಸಾಹ ಮತ್ತು ಪ್ರಚಾರದ ಕೊರತೆ ಇದೆ ಎಂಬುದು ನೂರಕ್ಕೆ ನೂರರಷ್ಟು ನಿಜ. ಆದರೆ ಮಿಸ್‌ಗಳ ಸೌಂದರ್ಯ ಸ್ಪರ್ಧೆಗಳಿಗಿಂತ ನಮ್ಮದು ತುಂಬಾ ಭಿನ್ನ. ಮಿಸ್‌ಗಳಿಗಿರುವ ಬಾಡಿ ಫಿಟ್‌ನೆಸ್‌, ಫ್ರೆಶ್‌ನೆಸ್‌ ನಮ್ಮಲ್ಲಿ ಕಡಿಮೆಯಿದ್ದರೂ ನಾವು ಅವರಿಗಿಂತಲೂ ಸೌಂದರ್ಯವತಿಯರು. ಅನುಭವದಿಂದ ಮಾಗಿದ ಪರಿಪಕ್ವ ಚೆಲುವು ನಮ್ಮದು. ಸ್ಪರ್ಧೆಗಳಲ್ಲೂ ನಮ್ಮ ದೈಹಿಕ ಚೆಲುವಿಗಿಂತ ನಮ್ಮಲ್ಲಿರುವ ಆತ್ಮವಿಶ್ವಾಸವನ್ನು ಅಳೆದು ವಿಜೇತರನ್ನು ಆಯ್ಕೆ ಮಾಡಲಾಗುತ್ತದೆ. ಆಂತರಿಕ ಸೌಂದರ್ಯವೇ ಇಲ್ಲಿ ಮುಖ್ಯ. ನಮ್ಮಲ್ಲಿರುವ ವಿಷಯ ಜ್ಞಾನ, ಪ್ರೆಸೆಂಟೇಷನ್‌, ಕ್ರಿಯಾಶೀಲತೆ, ಸಾಮಾಜಿಕ ಕಳಕಳಿ ಇಲ್ಲಿ ಪ್ಲಸ್‌ ಪಾಯಿಂಟ್ಸ್‌ ಆಗುತ್ತವೆ. ಮದುವೆ ಮತ್ತು ಮಕ್ಕಳಾದ ಮೇಲೆ ನಮ್ಮ ದೇಹದಲ್ಲಿ ಕೆಲವು ಪ್ರಕೃತಿ ಸಹಜ ಬದಲಾವಣೆಗಳಾಗುವ ಕಾರಣ ನಾವು ಮಿಸ್‌ಗಳಂತೆ ಡಯಟ್‌ ಮಾಡುವ ಹಾಗಿಲ್ಲ. ಈ ಮೊದಲೇ ಹೇಳಿದ ಹಾಗೆ ನಾವು ಈ ಕ್ಷೇತ್ರದಲ್ಲಿ ತೊಡಗಿಸಿಕೊಳ್ಳುವ ಜೊತೆಗೆ ನಮ್ಮ ಕುಟುಂಬಕ್ಕೂ ಬದ್ಧರಾಗಬೇಕಾದ ಕಾರಣ ಆರೋಗ್ಯಕ್ಕೆ ಮಾರಕವಾಗುವ ಯಾವುದೇ ಆಹಾರ ಶೈಲಿ ಅಳವಡಿಸಿಕೊಳ್ಳುವುದಿಲ್ಲ. ನಿಯಮಿತ ವರ್ಕೌಟ್‌, ಯೋಗ, ಧ್ಯಾನ ಇತ್ಯಾದಿಗಳಿಂದ ನಮ್ಮನ್ನು ನಾವು ದೈಹಿಕವಾಗಿ ಮತ್ತು ಮಾನಸಿಕವಾಗಿ ಫ್ರೆಶ್‌ಅಪ್‌ ಮಾಡಿಕೊಳ್ಳಬೇಕು. ಮುಖ್ಯವಾಗಿ ಮಹಿಳೆಯರು ಮದುವೆಯ ನಂತರವೂ ಸೌಂದರ್ಯ ಕ್ಷೇತ್ರದಲ್ಲಿ ತೊಡಗಿಸಿಕೊಂಡು ತಮ್ಮದೇ ಆದ ಐಡೆಂಟಿಟಿ ಬೆಳೆಸಿಕೊಂಡು ಸ್ವಾವಲಂಬಿಯಾಗಿ ಬದುಕಬಹುದು ಎಂಬುದನ್ನು ವಿವಾಹಿತ ಮಹಿಳೆಯರ ಸೌಂದರ್ಯ ಸ್ಪರ್ಧೆಗಳು ತೋರಿಸಿಕೊಟ್ಟಿವೆ. ಸದ್ಯಕ್ಕೆ ನಗರ ಕೇಂದ್ರಿತ ವಿವಾಹಿತ ಮಹಿಳೆಯರೇ ಪಾಲ್ಗೊಳ್ಳುತ್ತಿರುವ ಈ ಸೌಂದರ್ಯ ಸ್ಪರ್ಧೆಗಳು ಗ್ರಾಮೀಣ ಭಾಗದ ವಿವಾಹಿತ ಮಹಿಳೆಯರನ್ನು ತಲುಪುವ ದಿನಗಳು ಇನ್ನೂ ದೂರ ಇವೆ. ಮಹಿಳೆಯ ಭೌತಿಕ ಚೆಲುವಿಗಿಂತ ಆಕೆಯ ಆಂತರಿಕ ಚೆಲುವಿಗೆ ಆದ್ಯತೆ ನೀಡುವ ಇಂಥ ಸೌಂದರ್ಯ ಸ್ಪರ್ಧೆಗಳು ಇನ್ನೂ ಹೆಚ್ಚಬೇಕು. ಈ ಮೂಲಕ ಮಿಸೆಸ್‌ಗಳಿಗೂ ಅಂತಾರಾಷ್ಟ್ರೀಯ ಮತ್ತು ರಾಷ್ಟ್ರೀಯ ಸೌಂದರ್ಯ ವೇದಿಕೆಗಳಲ್ಲಿ ಅವಕಾಶ ಸಿಗಬೇಕು.
ಇತಿಮಿತಿಗಳೂ ಇವೆಮಿಸೆಸ್‌ ಬ್ಯೂಟಿ ಪೇಜೆಂಟ್‌ಗಳು ಹೆಚ್ಚುತ್ತಿವೆ ಎಂದ ಮಾತ್ರಕ್ಕೆ ಎಲ್ಲಾ ವಿವಾಹಿತ ಮಹಿಳೆಯರು ಧೈರ್ಯದಿಂದ ಇದರಲ್ಲಿ ಪಾಲ್ಗೊಳ್ಳುತ್ತಾರೆ ಎಂದೇನೂ ಇಲ್ಲ. ಮಿಸ್‌ಗಳಿಗೆ ಇಲ್ಲದ ಕೆಲವು ಇತಿಮಿತಿಗಳು ವಿವಾಹಿತ ಮಹಿಳೆಯರಿಗೆ ಇರುತ್ತವೆ. ಅವರಿಗೆ ಕುಟುಂಬವೇ ಮೊದಲ ಆದ್ಯತೆ ಆಗಿರುವುದರಿಂದ ಇಂಥ ಸೌಂದರ್ಯ ಸ್ಪರ್ಧೆಗಳಲ್ಲಿ ಹಾಗೂ ಆಮೇಲಿನ ವರ್ಲ್ಡ್‌ ಟೂರ್‌ ಮತ್ತು ಇನ್ನಿತರ ವಿಶೇಷ ಕಾರ್ಯಕ್ರಮಗಳಲ್ಲಿ ಪೂರ್ಣ ಪ್ರಮಾಣದಲ್ಲಿ ಪಾಲ್ಗೊಳ್ಳಲು ಅವರಿಗೆ ಸಾಧ್ಯವಾಗುವುದಿಲ್ಲ. ಅವರು ಸ್ಥಳೀಯ ಮಟ್ಟದಲ್ಲಿಯೇ ಈ ಕುರಿತು ವಿವಾಹಿತ ಮಹಿಳೆಯರಿಗೆ ಅರಿವು ಮೂಡಿಸಿ ಅವರ ಕನಸುಗಳಿಗೆ ನೀರೆರೆಯುತ್ತಾರೆ. ತಮ್ಮ ಕನಸುಗಳನ್ನು ಸಾಕ್ಷಾತ್ಕಾರಗೊಳಿಸಿ ಅವರ ಕನಸುಗಳನ್ನೂ ಜೀವಂತವಾಗಿರಿಸುತ್ತಾರೆ.(ಲೇಖಕರು ಮಿಸೆಸ್ ವರ್ಲ್ಡ್ ಫೈನಲಿಸ್ಟ್ 2017)ನಿರೂಪಣೆ: ಬಬಿತಾ ಎಸ್
