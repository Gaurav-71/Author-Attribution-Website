ಹಿಮ ಚಾದರದೊಳು ವಿಲಾಸ ಯಾನ
ಚಳಿಗಾಲದ ಈ ಹೊತ್ತನ್ನು ಇನ್ನಷ್ಟು ಸಂಭ್ರಮಿಸುವುದು ಹೇಗೆ ಗೊತ್ತೇ? ಹಿಮ ಸುರಿದು ಗದಗಟ್ಟಿಸುವ ಹಿಮನಾಡಿಗೆ ಹೋಗುವುದು, ಓಡಾಡುವುದು! ಸುತ್ತೆಲ್ಲ ಹಿಮಮಾಲೆ ಅಲಂಕರಿಸಿರುವಾಗ ಅದರ ಮಧ್ಯೆ ಸಾಗುವ ಪಯಣದ ಅನುಭವವೇ ಬಲು ಬೆಚ್ಚನೆಯದು, ರೊಮ್ಯಾಂಟಿಕ್ ಕೂಡ... ದೇಶದ ಪ್ರಸಿದ್ಧ ಹಿಮತಾಣಗಳಲ್ಲಿ ಒಂದು ಅಕ್ಷರ ವಿಹಾರ ಇಲ್ಲಿದೆ.
- ಬಬಿತಾ ಎಸ್.
ಮೈ ಕೊರೆಯುವ ಚಳಿಯಲ್ಲಿ ಹಿಮ ನಾಡಿನೊಳು ಹೆಜ್ಜೆಯೂರಿ, ಅಲ್ಲಿನ ಮಂಜಿನೊಳಗೆ ನಾವೂ ಮಂಜಾಗಿ, ಮಂಜನ್ನೇ ಹೊದ್ದು ಮಲಗಿ, ಮುತ್ತಿನ ರಾಶಿಯಂಥ ಮಂಜಲ್ಲಿ ಉರುಳಾಡಿ, ಮಂಜನ್ನೇ ಉಸಿರಾಡುವ ಕಲ್ಪನೆಯಲ್ಲಿಯೇ ಒಂದು ಖುಷಿ ಇದೆ. ಈ ಕಲ್ಪನೆ ಕೇವಲ ಕಲ್ಪನೆಯಾಗಿ ಉಳಿಯುವ ದಿನಗಳು ಈಗಿಲ್ಲ. ಏಕೆಂದರೆ ಈಗ ಪ್ರವಾಸ ಪ್ರಿಯರ ಚಳಿಗಾಲದ ಹಾಟ್ ಟೂರ್ ಡೆಸ್ಟಿನೇಷನ್‌ಗಳು ಈ ಹಿಮ ತಾಣಗಳೇ ಆಗಿವೆ. ಈ ಹಿಮ ನಾಡುಗಳು ವರ್ಷದ ಎಲ್ಲಾ ಸಮಯದಲ್ಲೂ ಆಹ್ಲಾದಕರವಾಗಿಯೇ ಇರುತ್ತವೆೆ. ಆದರೆ ಚಳಿಗಾಲದಲ್ಲಿ ಈ ತಾಣಗಳ ಸೊಬಗು ಇನ್ನೂ ಹೆಚ್ಚು. ಅಲ್ಲಿನ ಮಂಜೆಲ್ಲಾ ಹೆಪ್ಪುಗಟ್ಟಿ ಇಡೀ ಪರಿಸರವೇ ಶುಭ್ರವಾದ ಶ್ವೇತ ಚಾದರ ಹೊದಿಸಿದಂತೆ ಭಾಸ. ಇದಕ್ಕೆ ಮೆರುಗು ನೀಡುವಂತೆ ಎಲ್ಲೆಲ್ಲೂ ಮುತ್ತಿನ ಮಣಿಗಳೇ ಸುರಿಯುತ್ತಿವೆಯೇನೊ ಎಂದೆನಿಸುವ ಹಿಮ ಮಳೆಗಳು, ಹಿಮವನ್ನೇ ಹೊದ್ದಿರುವ ಹಸಿರು ಮರಗಳು, ಬಿಳಿ ಟೋಪಿ ಹಾಕಿದಂತೆ ಕಾಣುವ ಮನೆಗಳು... ಹೀಗೆ ಅಲ್ಲಿ ಎಲ್ಲಿ ನೋಡಿದರೂ ಹಿಮವೇ. ಹೀಗಾಗಿ ಚಳಿಗಾಲದಲ್ಲಿ ಅಲ್ಲಿ ಕಳೆಯುವ ಒಂದೊಂದು ಕ್ಷಣಗಳು ನಮ್ಮ ಜೀವನದ ಅತ್ಯಂತ ಮಧುರ ಕ್ಷಣಗಳಾಗಿ ಉಳಿದು ಹೋದರೂ ಅಚ್ಚರಿಯಿಲ್ಲ. ಅಷ್ಟು ಸುಂದರವಾಗಿರುತ್ತದೆ ಚಳಿಗಾಲದ ಮಂಜಿನ ಪಯಣಗಳು.
ವಿಂಟರ್ ಟೂರಿಸಂವಿದೇಶಗಳಲ್ಲಿ ಜನಪ್ರಿಯವಾಗಿರುವ ವಿಂಟರ್ ಟೂರಿಸಂ ಪರಿಕಲ್ಪನೆ ಭಾರತದಲ್ಲೂ ಗರಿಗೆದರುತ್ತಿದೆ. ಪ್ರವಾಸ ಪ್ರಿಯರು ಈಗ ಮಾಗಿಯ ಚಳಿಯಲ್ಲಿ ಮನೆಯೊಳಗೆ ಬೆಚ್ಚನೆಯ ಚಾದರ ಹೊದ್ದು ಮಲಗಲು ಇಷ್ಟಪಡುವುದಿಲ್ಲ ಅಥವಾ ಚಳಿಗಾಲವನ್ನು ಒದ್ದೋಡಿಸುವ ಬೆಚ್ಚನೆಯ ಪ್ರವಾಸೀ ತಾಣಗಳನ್ನು ನೆಚ್ಚಿಕೊಳ್ಳುತ್ತಿಲ್ಲ. ಅವರ ಚಿತ್ತವೀಗ ಚಳಿಗಾಲದಲ್ಲಿ ಸಖತ್ ಚಿಲ್ ಆಗಿರುವ ಗಿರಿಧಾಮಗಳು ಮತ್ತು ಹಿಮ ನಾಡುಗಳು. ಚಳಿಯಲ್ಲಿ ಮುದುಡಿಕೊಂಡಿರುವ ಮೈ ಮನಗಳನ್ನು ಇನ್ನಷ್ಟು ಚಳಿಗೆ ಒಡ್ಡಿಕೊಂಡು ಬೆಚ್ಚಗಾಗುವ ಅನುಭವವನ್ನು ತಮ್ಮದಾಗಿಸಿಕೊಳ್ಳಲು ಅವರು ಇಷ್ಟಪಡುತ್ತಾರೆ. ಇದೊಂದು ರೀತಿಯಲ್ಲಿ ಮೈ ಕೊರೆಯುವ ಚಳಿಯಲ್ಲಿ ತಂಪು ತಂಪು ಹೊಗೆಯಾಡುವ ಐಸ್‌ಕ್ರೀಮ್‌ಗಳನ್ನು ಚಪ್ಪರಿಸಿಕೊಂಡು ತಿಂದಂತಿರುತ್ತದೆ. ಕಣ್ಣು ಹಾಯಿಸಿದೆಡೆಯೆಲ್ಲಾ ಶುಭ್ರ ಮಂಜಿನ ರಾಶಿಗಳೇ ಕಾಣುವ ಇಂಥ ಪ್ರದೇಶಗಳು ಉತ್ತರ ಭಾರತ ಮತ್ತು ಈಶಾನ್ಯ ಭಾರತದ ತಪ್ಪಲಿನಲ್ಲಿ ಸಾಕಷ್ಟಿವೆ. ಈ ಮೊದಲೆಲ್ಲಾ ಚಳಿಗಾಲ ಬಂದೊಡನೆ ಸುರಕ್ಷತೆಯ ದೃಷ್ಟಿಯಿಂದ ಇಲ್ಲಿ ಪ್ರವಾಸಿಗರ ಸಂಖ್ಯೆ ಕಡಿಮೆಯಾಗುತ್ತಿತ್ತು. ಆದರೆ ಈಗ ಜನರು ಇಂಥ ತಾಣಗಳನ್ನು ಪ್ರಿಫರ್ ಮಾಡುತ್ತಿದ್ದಾರೆ. ವಿಂಟರ್‌ನಲ್ಲಿ ಹೆಪ್ಪುಗಟ್ಟುವ ಮಂಜಿನ ಚೆಲುವನ್ನು ಕಣ್ತುಂಬಿಸಿಕೊಳ್ಳುತ್ತಿದ್ದಾರೆ. ಇಂಥ ಕೆಲವು ಸ್ನೋ ಲ್ಯಾಂಡ್‌ಗಳ ವಿವರ ಇಲ್ಲಿದೆ.
ಲಡಾಖ್ಜಮ್ಮು ಕಾಶ್ಮೀರದಲ್ಲಿರುವ ಈ ತಾಣ ಚಳಿಗಾಲದಲ್ಲಿ ಬಿಳಿ ಚಾದರ ಹೊದ್ದಿಸಿದಂತೆ ಕಾಣುತ್ತದೆ. ಇಲ್ಲಿ ಹೆಪ್ಪುಗಟ್ಟಿರುವ ಝಂಸ್ಕಾರ್ ನದಿಯನ್ನು ನೋಡಲು ಎರಡು ಕಣ್ಣುಗಳೂ ಸಾಲದು. ಇಲ್ಲಿ ಪ್ರವಾಸಿಗರು ಸ್ನೋ ಲೆಪಾರ್ಡ್ ಸಫಾರಿ ಮತ್ತು ಸುಮಾರು 105 ಕಿ.ಮೀ ದೂರದ ಚಾದರ್ ಚಾರಣವನ್ನು ಕೈಗೊಳ್ಳಬಹುದು.ಭೇಟಿಗೆ ಸೂಕ್ತ ಸಮಯ: ನವೆಂಬರ್‌ನಿಂದ ಫೆಬ್ರವರಿತಾಪಮಾನ: ಕನಿಷ್ಠ -4 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -6 ಡಿಗ್ರಿ ಸೆಲ್ಸಿಯಸ್ಶ್ರೀನಗರಜಮ್ಮು ಕಾಶ್ಮೀರದಲ್ಲಿರುವ ಈ ತಾಣದ ಸೊಬಗು ಚಳಿಗಾಲದಲ್ಲಿ ಇಮ್ಮಡಿಯಾಗುತ್ತದೆ. ಈ ಸಮಯದಲ್ಲಿ ಅಲ್ಲಿ ಹೆಪ್ಪುಗಟ್ಟಿರುವ ದಾಲ್ ಸರೋವರವನ್ನು ನೋಡುವುದೇ ಕಣ್ಣಿಗೆ ಹಬ್ಬ. ಹನಿ ಹನಿಯಾಗಿ ಸುರಿಯುವ ಹಿಮ ಮಳೆಯಲ್ಲಿಯೇ ಆ ಹಿಮ ಸರೋವರದಲ್ಲಿ ಒಂದಷ್ಟು ಜಾಗ ಮಾಡಿಕೊಂಡು ಸಾಗುವ ಪುಟ್ಟ ದೋಣಿ ಮತ್ತು ಆ ನಾವಿಕರ ಜೀವನೋತ್ಸಾಹ ಚೇತೋಹಾರಿಯೆನಿಸುತ್ತದೆ. ಈ ಹಿಮಪಥದಲ್ಲಿ ಕ್ರಿಕೆಟ್ ಆಟವಾಡುವ ಬೆಚ್ಚನೆಯ ಅನುಭವವನ್ನು ಮಿಸ್ ಮಾಡಿಕೊಳ್ಳಬೇಡಿ.ಭೇಟಿಗೆ ಸೂಕ್ತ ಸಮಯ: ಡಿಸೆಂಬರ್‌ನಿಂದ ಮಾರ್ಚ್ತಾಪಮಾನ: ಕನಿಷ್ಠ -2 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -14 ಡಿಗ್ರಿ ಸೆಲ್ಸಿಯಸ್ಗುಲ್ಮಾರ್ಗ್
ಜಮ್ಮು ಕಾಶ್ಮೀರದಲ್ಲಿರುವ ಈ ಹಿಮ ತಪ್ಪಲು ಸ್ಕೀಯಿಂಗ್‌ಗೆ ಹೆಸರುವಾಸಿ. ಮಂಜಿನ ರಾಶಿಯ ಇಳಿಜಾರುಗಳಲ್ಲಿ ಜಾರಿಕೊಂಡು ಹೋಗುವ ಖುಷಿಯನ್ನು ಅಲ್ಲಿ ಹೋಗಿಯೇ ಅನುಭವಿಸಬೇಕು. ಚಳಿಗಾಲದಲ್ಲಿ ಇಲ್ಲಿ ಸ್ನೋ ಫೆಸ್ಟಿವಲ್‌ಗಳನ್ನು ಆಯೋಜಿಸುತ್ತಾರೆ.ಭೇಟಿಗೆ ಸೂಕ್ತ ಸಮಯ: ಅಕ್ಟೋಬರ್‌ನಿಂದ ಮಾರ್ಚ್ತಾಪಮಾನ: ಕನಿಷ್ಠ -8 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -11 ಡಿಗ್ರಿ ಸೆಲ್ಸಿಯಸ್


ಪಹಲ್ಗಾಂಜಮ್ಮು ಕಾಶ್ಮೀರದಲ್ಲಿರುವ ಈ ಹಿಮ ತಾಣ ಚಳಿಗಾಲದಲ್ಲಿ ಹೆಪ್ಪುಗಟ್ಟಿರುವ ಹಿಮ ಪರ್ವತಗಳಿಂದಾಗಿ ಇನ್ನಷ್ಟು ಸುಂದರವಾಗಿ ಕಾಣುತ್ತದೆ. ಮುಂಜಾನೆಯಲ್ಲಿ ಮಂಜಿನಿಂದ ಆವೃತವಾದ ಪೈನ್ ಮರದ ಕಾಡೊಳಗೆ ಬಿಸಿ ಚಹಾ ಹೀರುತ್ತಾ ಲಾಂಗ್ ವಾಕ್ ಮಾಡಿದ ರೆ ಜೀವಮಾನದ ಅವಿಸ್ಮರಣೀಯ ವಿಹಾರವೊಂದು ನಿಮ್ಮದಾದೀತು.
ಭೇಟಿಗೆ ಸೂಕ್ತ ಸಮಯ: ಅಕ್ಟೋಬರ್‌ನಿಂದ ಫೆಬ್ರವರಿತಾಪಮಾನ: ಕನಿಷ್ಠ -5 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -14 ಡಿಗ್ರಿ ಸೆಲ್ಸಿಯಸ್ಶಿಮ್ಲಾಮೈ ಕೊರೆಯುವ ಚಳಿಯಲ್ಲಿ, ಹಿಮರಾಶಿಯಲ್ಲಿ ಪವಡಿಸುತ್ತಾ ಕ್ರಿಸ್‌ಮಸ್ ಮತ್ತು ವರ್ಷಾಚರಣೆ ಮಾಡಲು ಇದಕ್ಕಿಂತ ಬೆಸ್ಟ್ ಟೂರಿಸ್ಟ್ ಪ್ಲೇಸ್ ಇನ್ನೊಂದಿಲ್ಲ. ಹಿಮಾಚಲ ಪ್ರದೇಶದಲ್ಲಿರುವ ಈ ತಾಣ ಚಳಿಗಾಲದಲ್ಲಿ ಶಿಮ್ಲಾ ಶ್ವೇತ ಉಡುಪು ಧರಿಸಿದ ಸಿಂಡ್ರೆಲ್ಲಾ ಡಾಲ್‌ನಂತೆ ಕಾಣುತ್ತದೆ. ಇಲ್ಲಿ ನೀವು ವಿಂಟರ್ ಸ್ಪೋರ್ಟ್ಸ್ ಆಟವಾಡಲು ಅವಕಾಶವಿದೆ.ಭೇಟಿಗೆ ಸೂಕ್ತ ಸಮಯ: ಡಿಸೆಂಬರ್‌ನಿಂದ ಫೆಬ್ರವರಿತಾಪಮಾನ: ವಿಂಟರ್ -2 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -10 ಡಿಗ್ರಿ ಸೆಲ್ಸಿಯಸ್
ಮನಾಲಿಹಿಮಾಚಲ ಪ್ರದೇಶದಲ್ಲಿರುವ ಈ ತಾಣ ಚಳಿಗಾಲದಲ್ಲಿ ಮಂಜಿನ ವಿಶಾಲ ಮರಳುಗಾಡಿನಂತೆ ಕಾಣುತ್ತದೆ. ಈ ಸಮಯದಲ್ಲಿ ಇಲ್ಲಿ ಸ್ಕೀಯಿಂಗ್ ಮಾಡುವ ಅನುಭವವೇ ಅನನ್ಯ.ಭೇಟಿಗೆ ಸೂಕ್ತ ಸಮಯ: ಡಿಸೆಂಬರ್‌ನಿಂದ ಜನವರಿತಾಪಮಾನ: ಕನಿಷ್ಠ -1 ಗರಿಷ್ಟ -18 ಡಿಗ್ರಿ ಸೆಲ್ಸಿಯಸ್ಡಾಲ್‌ಹೌಸಿಹಿಮಾಚಲ ಪ್ರದೇಶದಲ್ಲಿರುವ ಈ ತಾಣದಲ್ಲಿ ಕಾಲಟಾಪ್ ಎಂಬ ವನ್ಯಜೀವಿ ಅಭಯಾರಣ್ಯವಿದೆ. ಚಳಿಗಾಲದಲ್ಲಿ ಮಂಜಿನ ಮುಸುಕೆಳೆದುಕೊಂಡಂತಿರುವ ಈ ಅರಣ್ಯದಲ್ಲಿ ಸುತ್ತಾಡುತ್ತಾ ಹಿಮಾಲಯ ಘೋರಲ್ ಮತ್ತು ಇನ್ನಿತರ ಅಪರೂಪದ ಪ್ರಾಣಿಗಳನ್ನು ನೋಡುತ್ತಾ ಹೋಗಬಹುದು. ಈ ಅರಣ್ಯದ ಮುಖ್ಯ ಕಚೇರಿಗಳು ಈ ಸಮಯದಲ್ಲಿ ಮಂಜಿನ ಮಹಲುಗಳಂತೆ ಕಾಣುತ್ತವೆ.ಭೇಟಿಗೆ ಸೂಕ್ತ ಸಮಯ: ಡಿಸೆಂಬರ್‌ನಿಂದ ಫೆಬ್ರವರಿತಾಪಮಾನ: -2 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -19 ಡಿಗ್ರಿ ಸೆಲ್ಸಿಯಸ್
ಔಲಿಉತ್ತರಾಖಂಡ್‌ನಲ್ಲಿರುವ ಈ ತಾಣ ವಿಶ್ವದ ಅತ್ಯುತ್ತಮ ಸ್ಕೀಯಿಂಗ್ ಸ್ಪಾಟ್ ಎಂದೇ ಪ್ರಸಿದ್ಧ. ಚಳಿಗಾಲದಲ್ಲಿ ಮೈ ನಡುಗಿಸುವ ಚಳಿಯಲ್ಲಿ ಆಳವಾದ ಮಂಜಿನ ಇಳಿಜಾರಿನಲ್ಲಿ ಸ್ಕೀಯಿಂಗ್ ಮಾಡುವ ಅನುಭವ ಪ್ರವಾಸಿಗರ ಮನದಲ್ಲಿ ಎಂದೂ ಹಚ್ಚಹಸಿರಾಗಿರುತ್ತದೆ.ಭೇಟಿಗೆ ಸೂಕ್ತ ಸಮಯ: ನವೆಂಬರ್‌ನಿಂದ ಮಾರ್ಚ್ತಾಪಮಾನ: ಕನಿಷ್ಠ 4 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -24 ಡಿಗ್ರಿ ಸೆಲ್ಸಿಯಸ್ಮಸ್ಸೂರಿಉತ್ತರಾಖಂಡ್‌ನಲ್ಲಿರುವ ಈ ಹಿಮ ತಾಣ ವಿಂಟರ್ ಟೂರಿಸಂಗೆ ಹೆಸರಾದ ವಿಶ್ವದ ಎರಡನೇ ತಾಣವಾಗಿದೆ. ಎಲ್ಲೆಡೆ ಮಂಜು ಕವಿದ ಹಾದಿ, ಹತ್ತಿಯ ಉಂಡೆಗಳನ್ನು ಹೊತ್ತಿಕೊಂಡಂತಿರುವ ಮರಗಳು, ಇವುಗಳ ಮಧ್ಯೆ ಇಣುಕುವ ಸೂರ್ಯನ ಬೆಳಕು ಈ ತಾಣಕ್ಕೊಂದು ವಿಶೇಷ ಮೆರುಗು ನೀಡಿವೆ.ಭೇಟಿಗೆ ಸೂಕ್ತ ಸಮಯ: ಡಿಸೆಂಬರ್‌ನಿಂದ ಮಾರ್ಚ್ತಾಪಮಾನ: ಕನಿಷ್ಠ 1 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -10 ಡಿಗ್ರಿ ಸೆಲ್ಸಿಯಸ್ನಾಥುಲಾಸಿಕ್ಕಿಂನಲ್ಲಿರುವ ಈ ಹಿಮ ತಾಣ ಭಾರತ ಮತ್ತು ಚೀನಾದ ಗಡಿಪ್ರದೇಶವೂ ಆಗಿದೆ. ಚಳಿಗಾಲದಲ್ಲಿ ಇಲ್ಲಿ ಭಾರಿ ಹಿಮ ಮಳೆಯಾಗುತ್ತದೆ. ಈ ಸಮಯದಲ್ಲಿ ಹಿಮಚ್ಛಾದಿತ ಪರ್ವತಗಳು ಮತ್ತು ಹೆಪ್ಪುಗಟ್ಟಿರುವ ಸರೋವರಗಳ ಸೊಬಗು ವರ್ಣಿಸಲು ಅಸಾಧ್ಯ.ಭೇಟಿಗೆ ಸೂಕ್ತ ಸಮಯ: ಅಕ್ಟೋಬರ್‌ನಿಂದ ಫೆಬ್ರವರಿತಾಪಮಾನ: ಕನಿಷ್ಠ -10 ಡಿಗ್ರಿ ಸೆಲ್ಸಿಯಸ್ ಗರಿಷ್ಟ -25 ಡಿಗ್ರಿ ಸೆಲ್ಸಿಯಸ್


