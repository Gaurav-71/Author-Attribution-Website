ಮೈಕೊರೆವ ಚಳಿಗೆ ಸೂಪರ್‌ ಹಾಟ್‌ ಪ್ರವಾಸ
ವಿಂಟರ್‌ ಜಾಯ್‌ (ಸ್ಲಗ್‌) ಮೈಕೊರೆವ ಚಳಿಗೆ ಸೂಪರ್‌ ಹಾಟ್‌ ಪ್ರವಾಸ ಇಂಟ್ರೊ ಮೈ ನಡುಗುವ ಚಳಿಗಾಲದಲ್ಲಿ ಪ್ರವಾಸ ಕೈಗೊಳ್ಳುವ ಮಜಾವೇ ಬೇರೆ...

ಬಬಿತಾ ಎಸ್‌
ಈವರೆಗೆ ಹಸಿರು ಸೀರೆಯುಟ್ಟು ನಳನಳಿಸುತ್ತಿದ್ದ ಚೆಲುವಾದ ಪ್ರಕೃತಿ ಚಳಿಗಾಲದಲ್ಲಿ ಶ್ವೇತ ವಸ್ತ್ರಧಾರಿಣಿ ನಲ್ಲೆಯಂತೆ ಕಂಗೊಳಿಸುತ್ತಾಳೆ. ಈ ಕಾರಣಕ್ಕೇ ಸದಾಕಾಲ ತಣ್ಣಗೆ ಕೊರೆಯುವ ಮಂಜಿನ ಪರ್ವತಗಳು ಚಳಿಗಾಲಕ್ಕೆ ಇನ್ನಷ್ಟು ಆಪ್ತವೆನಿಸುತ್ತವೆ. ಹೆಪ್ಪುಗಟ್ಟಿದ ಸರೋವರ, ನದಿ, ಬೀಚ್‌, ದಟ್ಟ ಕಾನನ, ವಿಶಾಲವಾದ ಸಮುದ್ರಗಳು ಮಂಜಿನ ತೆಳು ಪರದೆಯೊಳಗೆ ಪ್ರೀತಿಯಿಂದ ಇಣುಕುವ ಮನದನ್ನೆಯಂತೆ ಕಾಣುತ್ತವೆ. ವಿಂಟರ್‌ನಲ್ಲಿ ವಿಶೇಷವಾದ ಸೌಂದರ್ಯದಿಂದ ಹೊಳೆಯುವ ಪ್ರಕೃತಿಯೊಂದಿಗೆ ಒಂದಷ್ಟು ಸಮಯ ವಿಹರಿಸಬೇಕು, ಆ ಕ್ಷ ಣಗಳನ್ನು ಜೀವಮಾನದ ಸಿಹಿ ನೆನಪನ್ನಾಗಿಸಬೇಕು ಎಂದು ಅನಿಸುತ್ತದೆ. ಆದ್ದರಿಂದ ಬಹುತೇಕ ಜನರು ಚಳಿಗಾಲದಲ್ಲಿಯೇ ಪ್ರವಾಸ ಹೋಗಲು ಬಯಸುತ್ತಾರೆ.
ಹಾಗೆ ನೋಡಿದರೆ ಪ್ರಕೃತಿ ವರ್ಷದ ಎಲ್ಲಾ ದಿನಗಳಲ್ಲೂ ಒಂದೊಂದು ರೀತಿಯಾಗಿ ಕಾಣುತ್ತದೆ. ಇದನ್ನು ಸೀಸನ್‌ ಪ್ರಕಾರ ವಿಂಗಡಿಸಿದರೆ ಬೇಸಿಗೆ ಕಾಲದಲ್ಲಿ ವಸಂತ ಋುತುವಿನ ಆಗಮನದಿಂದ ಪುಳಕಿತಗೊಳ್ಳುವ ಪ್ರಕೃತಿ ನವ ವಧುವಿನಂತೆ ಹೊಳೆದರೆ, ಮಳೆಗಾಲದಲ್ಲಿ ಇನಿಯನ ಪ್ರೀತಿಯೆಂಬ ವರ್ಷಧಾರೆಯಲ್ಲಿ ಮಿಂದ ಸಂತೃಪ್ತಿ ಪ್ರಕೃತಿಯಲ್ಲಿ ಮನೆ ಮಾಡಿರುತ್ತದೆ. ಶಿಶಿರ ಕಾಲಿಟ್ಟೊಡನೆ ಮಂಜಿನ ಮುಸುಕು ಧರಿಸಿ ನೋಡುಗರನ್ನು ಕಾಡುವ ಪ್ರಕೃತಿಯ ತುಂಟತನ ಇನ್ನೂ ಚೆಂದ. ಇದನ್ನು ಕಣ್ತುಂಬಿಸಿಕೊಳ್ಳಬೇಕಿದ್ದರೆ ನೀವು ಚಳಿಗಾಲದ ಪ್ರವಾಸವನ್ನು ಮಿಸ್‌ ಮಾಡಿಕೊಳ್ಳಲೇಬಾರದು.
ವಿಂಟರ್‌ ಪ್ರವಾಸಕ್ಕೆ ಜನರು ಹಾತೊರೆಯಲು ಇನ್ನೊಂದು ಕಾರಣವೂ ಇದೆ. ಅದುವೇ ಇಯರ್‌ ಎಂಡ್‌ ಎಂಜಾಯ್‌ಮೆಂಟ್‌. ಡಿಸೆಂಬರ್‌ ಬಂದರೆ ಸಾಕು ಜನರು ಹಳೆ ವರ್ಷದ ಜಂಜಾಟವನ್ನೆಲ್ಲಾ ಮರೆತು ಹೊಸ ವರ್ಷದ ಆಚರಣೆಗೆ ಸಿದ್ಧತೆ ಮಾಡಿಕೊಳ್ಳುತ್ತಾರೆ. ಇದರಲ್ಲಿ ಇಯರ್‌ ಎಂಡ್‌ ಟೂರ್‌ ಕೂಡಾ ಒಂದು. ಚಳಿಗಾಲದ ಚುಮು ಚುಮು ಚಳಿಯನ್ನು ಮೈತುಂಬಿಸಿಕೊಂಡು ಬೆಚ್ಚಗಾಗುವ ಖುಷಿಯೂ ಹಿತಕರ. ಈ ಖುಷಿಗೆ ನ್ಯೂ ಇಯರ್‌ ಸೆಲೆಬ್ರೇಷನ್‌ ಕೂಡಾ ಸೇರಿಕೊಂಡರೆ ಸ್ವರ್ಗಕ್ಕೆ ಕಿಚ್ಚು ಹಚ್ಚಿದಂತೆ.
ವಿವಿಧ ವಿಂಟರ್‌ ಡೆಸ್ಟಿನೇಷನ್‌ಗಳಿಗೆ ಪ್ರೀತಿ ಪಾತ್ರರೊಂದಿಗೆ ಪ್ರವಾಸ ಹೊರಡುವ ಸಂಭ್ರಮಕ್ಕೆ ಈಗ ಹಲವಾರು ಟ್ರಾವೆಲ್‌ ಸಂಸ್ಥೆಗಳೂ ಸಾಥ್‌ ನೀಡುತ್ತಿವೆ. ಎಲ್ಲಾ ಜನರ ಬಜೆಟ್‌ಗಳಿಗೆ ಹೊಂದುವ ಟೂರ್‌ ಪ್ಯಾಕೇಜ್‌ಗಳನ್ನು ನೀಡುತ್ತಿವೆ. ವಿಂಟರ್‌ ಟ್ರಾವೆಲ್‌ ಪ್ರಿಯರಲ್ಲೂ ಎರಡು ವಿಧಗಳಿವೆ. ಒಂದು ವರ್ಗ ಬೆಚ್ಚನೆಯ ಹವಾಮಾನ ಇರುವ ಪ್ರವಾಸಿ ತಾಣಗಳನ್ನು ಇಷ್ಟಪಟ್ಟರೆ, ಇನ್ನು ಕೆಲವರು ಚಳಿಗಾಲದಲ್ಲಿ ಹಿಮಪಾತವಾಗುವ ತಾಣಗಳನ್ನು ಇಷ್ಟಪಡುತ್ತಾರೆ. ಕೆಲವು ಪ್ರವಾಸಿ ತಾಣಗಳಲ್ಲಿ ನಡೆಯುವ ವಿಂಟರ್‌ ಫೆಸ್ಟಿವಲ್‌ಗಳು, ಸಾಹಸ ಕ್ರೀಡೆಗಳ ಕೂಡಾ ಜನರಿಗೆ ಪ್ರಮುಖ ಆಕರ್ಷಣೆಯಾಗಿವೆ. ದೇಶ, ವಿದೇಶ ಮಾತ್ರವಲ್ಲದೆ, ನಮ್ಮ ಸುತ್ತಮುತ್ತ ಇರುವ ಕೆಲವು ಪ್ರವಾಸಿ ತಾಣಗಳೂ ಚಳಿಗಾಲದಲ್ಲಿ ತುಂಬಾ ವಿಶೇಷವೆನಿಸುತ್ತವೆ. ಇಲ್ಲಿಗೆ ಭೇಟಿ ನೀಡುವ ಮೂಲಕ ತನು, ಮನಗಳು ರಿಫ್ರೆಶ್‌ ಆಗುತ್ತವೆ ಎಂಬುದರಲ್ಲಿ ಎರಡು ಮಾತಿಲ್ಲ.
ಆಲ್ಫ್ ಪರ್ವತ
ಯೂರೋಪ್‌ನ ಅತ್ಯಂತ ಎತ್ತರ ಪರ್ವತವಾದ ಆಲ್ಪ್ಸ್‌ವಿಂಟರ್‌ ಸೀಸನ್‌ಗೆ ಹೇಳಿ ಮಾಡಿಸಿದ ಟೂರಿಸ್ಟ್‌ ಸ್ಪಾಟ್‌. ಈ ಸಮಯದಲ್ಲಿ ಮೈ ಕೊರೆಯುವ ಚಳಿಯಲ್ಲಿ ವಿಸ್ತಾರವಾಗಿ ಚಾಚಿಕೊಂಡಿರುವ ಮಂಜಿನ ಪರ್ವತಗಳನ್ನು ಕಣ್ತುಂಬಿಸಿಕೊಳ್ಳುವ ಅನುಭವ ವಿಭಿನ್ನವಾಗಿರುತ್ತದೆ. ಫ್ರಾನ್ಸ್‌, ಸ್ವಿಝರ್ಲೆಂಡ್‌, ಇಟಲಿ, ಮೊನಾಕೊ, ಲಿಚೆನ್‌ಸ್ಟೈನ್‌, ಆಸ್ಟ್ರಿಯಾ, ಜರ್ಮನಿ ಮತ್ತು ಸ್ಲೊವೇನಿಯಾ ದೇಶಗಳಲ್ಲಿ ಹರಡಿಕೊಂಡಿರುವ ಈ ಪರ್ವತದ ಭವ್ಯತೆಯೇ ಬೆರಗು ಮೂಡಿಸುವಂಥದ್ದು. ಈ ಪರ್ವತದ ತಪ್ಪಲುಗಳಲ್ಲಿ ಚಾಚಿಕೊಂಡಿರುವ ಅಲ್ಪೈನ್‌ ಮರಗಳ ದಟ್ಟ ಕಾಡುಗಳು, ಹುಲ್ಲುಗಾವಲು ಪ್ರದೇಶ, ಸುಂದರವಾದ ಸರೋವರಗಳು ತುಂಬಾ ವಿಭಿನ್ನವಾಗಿ ಕಾಣುತ್ತವೆ. ಆಲ್ಪ್ಸ್‌ ಪರ್ವತ ಎಲ್ಲಾ ಸೀಸನ್‌ಗಳಲ್ಲೂ ಸುಂದರವಾಗಿ ಕಾಣುತ್ತದಾದರೂ ಚಳಿಗಾಲದಲ್ಲಿ ಮಂಜಿನ ಭವ್ಯ ಮಹಲುಗಳಂತೆ ಕಾಣುವ ಈ ಪರ್ವತದ ಸೊಬಗು ನೋಡಲು ಎರಡು ಕಣ್ಣುಗಳು ಸಾಲವು.
ಈ ಪರ್ವತ ಪ್ರದೇಶದಲ್ಲಿ ಸಾಹಸ ಕ್ರೀಡೆಗಳಿಗೆ ಹೆಚ್ಚಿನ ಅವಕಾಶವಿದೆ. ರೊಟೇಟಿಂಗ್‌ ಕೇಬಲ್‌ ಕಾರ್‌ನಲ್ಲಿ ಕುಳಿತುಕೊಂಡು ಇಡೀ ಪರ್ವತ ಪ್ರದೇಶದ ಸೌಂದರ್ಯವನ್ನು ಕಣ್ತುಂಬಿಸಿಕೊಳ್ಳಬಹುದು. ಕೆಲವು ಪರ್ವತಗಳ ತುತ್ತ ತುದಿಗಳಿಗೆ ಹೋಗಲು ಕಾಗ್‌ವೀಲ್‌ ಮತ್ತು ಫ್ಯೂನಿಕುಲರ್ಸ್‌ ಟ್ರೈನ್‌ಗಳಿವೆ.
ಸುತ್ತಮುತ್ತ ಏನಿದೆ?: ಲುಝೆರ್ನ್‌ ಸರೋವರ, ಜ್ಯುರಿಚ್‌ ಲೇಕ್‌, ಚಾಪ್ಲಿನ್‌ ವರ್ಲ್ಡ್‌, ಓಲ್ಡ್‌ ಟೌನ್‌ ಬರ್ನ್‌, ರಿನೇ ಫಾಲ್ಸ್‌.
ಹೋಗುವುದು ಹೇಗೆ?: ಆಲ್ಪ್ಸ್‌ಪರ್ವತವಿರುವ ಸ್ವಿಝರ್ಲೆಂಡ್‌ನ ಪ್ರಮುಖ ವಿಮಾನ ನಿಲ್ದಾಣಗಳೆಂದರೆ ಜಿನೀವಾ ಮತ್ತು ಜ್ಯುರಿಚ್‌. ಬೆಂಗಳೂರಿನಿಂದ ಅಲ್ಲಿಗೆ ನೇರ ವಿಮಾನಗಳಿಲ್ಲ. ಮುಂಬಯಿಗೆ ಹೋದರೆ ಅಲ್ಲಿ ಜ್ಯುರಿಚ್‌ಗೆ ನೇರವಾಗಿ ಹೋಗುವ ವಿಮಾನ ಸಿಗುತ್ತದೆ.
ಸ್ಥಳೀಯ ಆಹಾರ: ಹೆಚ್ಚು ಚೀಸ್‌ ಬೆರೆಸಿ ಮಾಡಿದ ಮಾಂಸಾಹಾರ ಮತ್ತು ಪೇಸ್ಟ್ರಿಗಳು ಇಲ್ಲಿನ ವಿಶೇಷ.
ಶಾಪಿಂಗ್‌: ಉತ್ತಮ ಗುಣಮಟ್ಟದ ಸ್ವಿಸ್‌ ಚಾಕ್ಲೇಟ್‌ಗಳು, ಹೈಎಂಡ್‌ ವಾಚ್‌ಗಳು, ಕಾಸ್ಮೆಟಿಕ್‌ಗಳು ಇಲ್ಲಿ ಚೆನ್ನಾಗಿ ಸಿಗುತ್ತವೆ.
ತಾಪಮಾನ: 7 ಡಿಗ್ರಿ ಸೆಲ್ಸಿಯಸ್‌
ಸಪ್ಪೋರೊ
ಜಪಾನ್‌ನಲ್ಲಿರುವ ಈ ಸುಂದರವಾದ ನಗರ ಚಳಿಗಾಲದ ಪ್ರವಾಸಕ್ಕೆ ಬೆಸ್ಟ್‌. ಇತ್ತೀಚಿನ ದಿನಗಳಲ್ಲಿ ಇದು ಪ್ರಮುಖ ವಿಂಟರ್‌ ಡೆಸ್ಟಿನೇಷನ್‌ ಆಗಿ ಗಮನ ಸೆಳೆಯುತ್ತಿದೆ. ಇಲ್ಲಿನ ನೀವು ಹಿಮ ಪರ್ವತಗಳಲ್ಲಿ ವಿಹರಿಸಬಹುದು, ಸೈಟ್‌ ಸೀಯಿಂಗ್‌, ಟ್ರೆಕ್ಕಿಂಗ್‌, ಐತಿಹಾಸಿಕ ತಾಣಗಳು, ಬಿಯರ್‌ ಮ್ಯೂಸಿಯಂ, ಪಾರ್ಕ್‌ಗಳನ್ನು ನೋಡಬಹುದು. ಸಪ್ಪೋರೊ ನಗರದ ಪ್ರಮುಖ ಆಕರ್ಷಣೆ ಇಲ್ಲಿ ಪ್ರತಿವರ್ಷ ನಡೆಯುವ ಸ್ನೋ ಫೆಸ್ಟಿವಲ್‌. ಮಂಜುಗಡ್ಡೆಯಿಂದ ಮಾಡಿದ ಬೃಹತ್‌ ಶಿಲಾಕೃತಿಗಳು ಹಗಲಿನಲ್ಲಿ ಬೆಳ್ಳಗೆ ಕಂಗೊಳಿಸಿದರೆ ರಾತ್ರಿ ವೇಳೆ ಬಣ್ಣ ಬಣ್ಣದ ವಿದ್ಯುತ್‌ ದೀಪಗಳ ಅಲಂಕಾರದಿಂದ ಮತ್ತಷ್ಟು ಪ್ರಜ್ವಲಿಸುತ್ತವೆ. ಈ ನಗರ ಬಿಯರ್‌ಗೂ ಪ್ರಸಿದ್ಧಿಯಾಗಿದೆ.
ಸುತ್ತಮುತ್ತ ಏನಿದೆ?: ಒಡೊರಿ ಪಾರ್ಕ್‌, ಸಪ್ಪೋರೊ ಬಿಯರ್‌ ಮ್ಯೂಸಿಯಂ, ಕ್ಲಾಕ್‌ ಟವರ್‌, ಮೌಂಟ್‌ ಮೌವ ರೋಪ್‌ವೇ, ಜೊಝೆಂಕೈ ಜೆನ್ಸನ್‌ ಪಾರ್ಕ್‌.
ಹೋಗುವುದು ಹೇಗೆ?: ಜಪಾನ್‌ನಲ್ಲಿರುವ ಸಪ್ಪೋರೊ ನಗರಕ್ಕೆ ಹೋಗಲು ಬೆಂಗಳೂರಿನಿಂದ ಬ್ಯಾಂಕಾಕ್‌ ಮಾರ್ಗವಾಗಿ ಹೋಗುವ ವಿಮಾನಗಳಿವೆ.
ಸ್ಥಳೀಯ ಆಹಾರ: ಸುಶಿ, ಸೀಫುಡ್‌, ನೂಡಲ್ಸ್‌, ಬಿಯರ್‌.
ಶಾಪಿಂಗ್‌: ಬಣ್ಣದ ಆಟಿಕೆಗಳು, ಎಲೆಕ್ಟ್ರಾನಿಕ್‌ ವಸ್ತುಗಳು, ಬಿಯರ್‌, ಕುಕೀಸ್‌.
ತಾಪಮಾನ: -5 ಡಿಗ್ರಿ ಸೆಲ್ಸಿಯಸ್‌
ಆಲಿಬಾಗ್‌
ಮಹಾರಾಷ್ಟ್ರದ ರಾಯಗಢ ಜಿಲ್ಲೆಯಲ್ಲಿರುವ ಆಲಿಬಾಗ್‌ ಸುಂದರವಾದ ಕಡಲ ತೀರಗಳಿಗೆ ಪ್ರಸಿದ್ಧವಾಗಿದೆ. ವಿಶೇಷವಾಗಿ ಚಳಿಗಾಲದಲ್ಲಿ ಈ ಪ್ರದೇಶ ಹೆಚ್ಚು ಆಹ್ಲಾದಕರವಾಗಿರುತ್ತದೆ. ಹೆಚ್ಚು ಚಳಿಯೂ ಅಲ್ಲದ, ಹೆಚ್ಚು ಸೆಖೆಯೂ ಅಲ್ಲದ ಹಿತಕರ ವಾತಾವರಣ ಇಲ್ಲಿಯದು. ಆಲಿಬಾಗ್‌ ಕೋಟೆಗೆ ಹೊಂದಿರುವ ಇಲ್ಲಿನ ಸಮುದ್ರ ಮತ್ತು ಅದರ ತೀರ ಪ್ರದೇಶ ತುಂಬಾ ಸುಂದರವಾಗಿವೆ. ಸುತ್ತಮುತ್ತ ಹಳ್ಳಿಗಳಿಂದ ವ್ಯಾಪಿಸಿರುವ ಈ ಕಡಲ ಕಿನಾರೆ ಮೋಜಿನ ಪ್ರವಾಸಕ್ಕೆ ಹೇಳಿ ಮಾಡಿಸಿದ ತಾಣ. ಹೊಂಬಣ್ಣದ ಮರಳಿನ ರಾಶಿಯಲ್ಲಿ ಕುಳಿತುಕೊಂಡು ಸೂರ್ಯಾಸ್ತ ವೀಕ್ಷ ಣೆ, ದಡ್ಡಕ್ಕೆ ಅಪ್ಪಳಿಸುವ ಅಲೆಗಳೊಂದಿಗಿನ ಆಟ ಮನಸ್ಸಿಗೆ ಮುದ ನೀಡುತ್ತವೆ. ಇಲ್ಲಿ ಪ್ಯಾರಾಸೈಲಿಂಗ್‌, ಸೀ ಕಯಾಕಿಂಗ್‌, ಜೆಟ್‌ ಸ್ಕೀ, ಬನಾನ ಬೋಟ್‌ ರೈಡ್‌, ಕ್ವಿಡ್‌ ಬೈಕಿಂಗ್‌ ಇತ್ಯಾದಿಗಳಿವೆ.
ಸುತ್ತಮುತ್ತ ಏನಿದೆ?: ಕೊಲಾಬಾ ಫೋರ್ಟ್‌, ವೃಂದಾವನ್‌ ಫಾರ್ಮ್‌, ಕನಕೇಶ್ವರ ಫಾರೆಸ್ಟ್‌, ಬ್ರಹ್ಮಕುಂಡ್‌, ರಾಯಗಢ ಬಜಾರ್‌, ಮಾಂಡ್ವ ದ್ವೀಪ.
ಹೋಗುವುದು ಹೇಗೆ?: ವಿಮಾನದಲ್ಲಿಯಾದರೆ ಮುಂಬಯಿಗೆ ಹೋಗಿ ಅಲ್ಲಿಂದ ಆಲಿಬಾಗ್‌ ತಲುಪಬಹುದು. ರೈಲಿನಲ್ಲಿ ಪನ್ವೇಲ್‌, ಲೋನವಾಲ, ಥಾಣೆ, ಪುಣೆ ಮಾರ್ಗವಾಗಿ ತಲುಪಬಹುದು. ಬೆಂಗಳೂರಿನಲ್ಲಿ ಅಲ್ಲಿಗೆ ಹೋಗಲು ಬಸ್‌ಗಳೂ ಇವೆ.
ಸ್ಥಳೀಯ ಆಹಾರ: ಫಿಶ್‌ ಥಾಲಿ, ಕೋಕಂ ಕಡಿ.
ಶಾಪಿಂಗ್‌: ಕೊಲ್ಹಾಪುರಿ ಚಪ್ಪಲಿಗಳು, ಕರಕುಶಲ ವಸ್ತುಗಳು.
ತಾಪಮಾನ: 27 ಡಿಗ್ರಿ ಸೆಲ್ಸಿಯಸ್‌
ಸೋಲಂಗ್‌ ವ್ಯಾಲಿ
ಹಿಮಾಚಲ ಪ್ರದೇಶದ ಕುಲು ಕಣಿವೆಯಲ್ಲಿರುವ ಸೋಲಂಗ್‌ ವ್ಯಾಲಿಯಲ್ಲಿ ಪ್ರವಾಸಿಗರ ಕಲರವ ಚಳಿಗಾಲದಲ್ಲೇ ಜಾಸ್ತಿ. ಈ ಸಮಯದಲ್ಲಿ ಬಿಳಿ ಚಾದರ ಹೊದ್ದು ಮಲಗಿದಂತೆ ಕಾಣುವ ಈ ಕಣಿವೆಯ ಸೌಂದರ್ಯ ತುಂಬಾ ಸುಂದರವಾಗಿರುತ್ತದೆ. ಮಂಜಿನ ಹಾಸಿನ ಮೇಲೆ ಸಾಹಸ ಕ್ರೀಡೆಗಳನ್ನಾಡುವ ಅನುಭವ ತುಂಬಾ ಚೆನ್ನಾಗಿರುತ್ತದೆ. ವಿಶಾಲವಾದ ಮಂಜಿನ ತಪ್ಪಲುಗಳ ಇಳಿಜಾರಿನಲ್ಲಿ ಜಾರಿಕೊಂಡು ಹೋಗುವ ಸ್ಕೀಯಿಂಗ್‌ ಆಟಕ್ಕೆ ಇಲ್ಲಿ ಬಹುಬೇಡಿಕೆಯಿದೆ. ಹಿಮದ ಮಡಿಲಲ್ಲಿ ಪ್ಯಾರಾಚೂಟಿಂಗ್‌, ಪ್ಯಾರಾಗ್ಲೈಡಿಂಗ್‌, ಸ್ಕೇಟಿಂಗ್‌, ಹಾರ್ಸ್‌ ರೈಡಿಂಗ್‌ ಮತ್ತು ಜೊರ್ಬಿಂಗ್‌ ಆಟಗಳಿಗೆ ಅವಕಾಶವಿರುವ ಕಾರಣ ಇದು ಸಾಹಸ ಕ್ರೀಡೆ ಪ್ರಿಯರಿಗೂ ತುಂಬಾ ನೆಚ್ಚಿನ ತಾಣ. ರೋಪ್‌ವೇ ಅಥವಾ ಟ್ರೆಕ್ಕಿಂಗ್‌ ಮೂಲಕ ಈ ಪರ್ವತದ ತುತ್ತ ತುದಿಗೆ ಹೋಗಬಹುದು.
ಸುತ್ತಮುತ್ತ ಏನಿದೆ?: ಮನಾಲಿ, ಪಂಡೋ ಡ್ಯಾಮ್‌, ರೊಹ್ಟಾಂಗ್‌ ಪಾಸ್‌, ಗುಲಾಬ, ಮಣಿಕರಣ್‌ ಗುರುದ್ವಾರ.
ಹೋಗುವುದು ಹೇಗೆ?: ಬೆಂಗಳೂರಿನಿಂದ ದೆಹಲಿಗೆ ವಿಮಾನದಲ್ಲಿ ಪ್ರಯಾಣಿಸಿ ಅಲ್ಲಿಂದ ಕುಲುವಿನ ಭುಂತೇರ್‌ ವಿಮಾನ ನಿಲ್ದಾಣಕ್ಕೆ ಹೋಗಬೇಕು. ಕುಲುವಿನಿಂದ ಸೋಲಂಗ್‌ ವ್ಯಾಲಿಗೆ ಹೋಗಲು ಸ್ಥಳೀಯ ಸಾರಿಗೆ ಸಂಪರ್ಕ ವ್ಯವಸ್ಥೆಗಳಿವೆ. ದೆಹಲಿಯಿಂದ ಮನಾಲಿಗೆ ಬಸ್‌ ಮೂಲಕವೂ ಹೋಗಬಹುದು.
ಆಹಾರ: ಸ್ಥಳೀಯ ಫ್ಲೇವರ್‌ನ ಚಹಾ ಮತ್ತು ಇರಾನಿ ಬಿಸ್ಕಿಟ್‌.
ಶಾಪಿಂಗ್‌: ಶುದ್ಧ ಉಣ್ಣೆಯಿಂದ ಮಾಡಿದ ಸ್ವೆಟರ್‌, ಕಶ್ಮೀರಿ ಮತ್ತು ಪಷ್ಮಿನಾ ಶಾಲುಗಳು.
ತಾಪಮಾನ: 15 ಡಿಗ್ರಿ ಸೆಲ್ಸಿಯಸ್‌
ಲಕ್ಷ ದ್ವೀಪ
ಭಾರತದ ನೈಋುತ್ಯ ಕರಾವಳಿಯಿಂದ 200 ರಿಂದ 440 ಕಿ.ಮೀ ದೂರದಲ್ಲಿರುವ ಲಕ್ಷ ದ್ವೀಪವೂ ವಿಂಟರ್‌ ಟ್ರಾವೆಲ್‌ ಪ್ರಿಯರಿಗೆ ತುಂಬಾ ಇಷ್ಟವಾಗುವ ತಾಣ. ಭೋರ್ಗರೆಯುವ ಸಮುದ್ರದ ಮಧ್ಯೆ ಇರುವ ಈ ಸಣ್ಣ ಹಸಿರು ಭೂಪ್ರದೇಶ ಚಳಿಗಾಲ ಮತ್ತು ಇಯರ್‌ ಎಂಡ್‌ ಸಂಭ್ರಮಕ್ಕೆ ಬೆಸ್ಟ್‌. ಸಣ್ಣ ಸಣ್ಣ ದ್ವೀಪಗಳ ಸಮೂಹವಾಗಿರುವ ಲಕ್ಷ ದ್ವೀಪದ ತೀರಗಳಲ್ಲಿ ಸುಂದರವಾದ ಬಣ್ಣ ಬಣ್ಣದ ಹವಳದ ದಂಡೆಗಳಿವೆ. ಇಲ್ಲಿ ಸ್ಕ್ಯೂಬಾ ಡೈವಿಂಗ್‌, ವೈಂಡ್‌ ಸರ್ಫಿಂಗ್‌, ಸ್ನೋರ್ಕೆಲಿಂಗ್‌, ಸರ್ಫಿಂಗ್‌, ಕಯಾಕಿಂಗ್‌, ಕ್ಯಾನೊಯಿಂಗ್‌, ವಾಟರ್‌ ಸ್ಕೀಯಿಂಗ್‌, ಸ್ಪೋರ್ಟ್‌ಫಿಶಿಂಗ್‌, ಯಾಚಿಂಗ್‌ ಮುಂತಾದ ಜಲಕ್ರೀಡೆಗಳಿಗೆ ಅವಕಾಶಗಳಿವೆ. ಚಳಿಗಾಲದಲ್ಲಿ ಒಂದಷ್ಟು ವಿರಾಮದ ಕ್ಷ ಣಗಳನ್ನು ಕಳೆಯಲು ಇದು ಅತ್ಯಂತ ಪ್ರಶಸ್ತ ಸ್ಥಳ.
ಸುತ್ತಮುತ್ತ ಏನಿದೆ?: ಮಿನಿಕೊ ದ್ವೀಪ, ಬಂಗಾರಂ ದ್ವೀಪ, ಕಲ್ಪೆನಿ ದ್ವೀಪ.
ಹೋಗುವುದು ಹೇಗೆ?: ಲಕ್ಷ ದ್ವೀಪದಲ್ಲಿ ಅಗಟ್ಟಿ ಎಂಬ ವಿಮಾನ ನಿಲ್ದಾಣವಿದೆ. ಇಲ್ಲಿಗೆ ಹೋಗಲು ಕೇರಳದ ಕೊಚ್ಚಿಯಿಂದ ನೇರ ವಿಮಾನಗಳಿವೆ. ಕೊಚ್ಚಿ ಬಂದರ್‌ನಲ್ಲಿ ಲಕ್ಷ ದ್ವೀಪಕ್ಕೆ ಹೋಗಲು ಹಡಗುಗಳೂ ಇವೆ.
ಆಹಾರ: ತೆಂಗಿನ ಎಣ್ಣೆಯಿಂದ ತಯಾರಿಸಿದ ಫಿಶ್‌ ಖಾದ್ಯಗಳು.
ಶಾಪಿಂಗ್‌: ತೆಂಗಿನ ಚಿಪ್ಪಿನಿಂದ ಮಾಡಿದ ಅಲಂಕಾರಿಕ ವಸ್ತುಗಳು.
ತಾಪಮಾನ: 27 ಡಿಗ್ರಿ ಸೆಲ್ಸಿಯಸ್‌
ಬಿನ್ಸಾರ್‌
ಉತ್ತರಾಖಂಡ್‌ ರಾಜ್ಯದಲ್ಲಿರುವ ಬಿನ್ಸಾರ್‌ ಹಿಮಾಲಯದ ಇಳಿಜಾರು ಪ್ರದೇಶಗಳಿಂದ ಕೂಡಿದ ಸುಂದರ ಸ್ಥಳ. ದಟ್ಟ ಕಾನನ ಮತ್ತು ಬೆಳ್ಳನೆಯ ಹಿಮದ ರಾಶಿಗಳು ಒಂದಕ್ಕೊಂದು ಬೆಸೆದಿರುವಂತೆ ಭಾಸವಾಗುವ ಅತ್ಯಂತ ಅಪರೂಪದ ಕಾಂಬಿನೇಷನ್‌ ಇದು. ಈ ಪ್ರದೇಶದಿಂದ ಹಿಮಾಲಯದ ಅಗಾಧವಾದ ಶೃಂಗ ಪ್ರದೇಶ ತುಂಬಾ ಸುಂದರವಾಗಿ ಕಾಣುತ್ತದೆ. ಚಳಿಗಾಲದಲ್ಲಿ ಇಲ್ಲಿ ಹಲವಾರು ಸಾಹಸಕ್ರೀಡೆಗಳ ಸ್ಪರ್ಧೆ ನಡೆಯುತ್ತದೆ. ಇಲ್ಲಿ ಹೈಕಿಂಗ್‌, ಕ್ಯಾಂಪಿಂಗ್‌ ಮತ್ತು ನೇಚರ್‌ ವಾಕಿಂಗ್‌ಗೆ ಅವಕಾಶವಿದೆ. ಚಳಿಗಾಲದಲ್ಲಿ ಇಲ್ಲಿನ ವಾತಾವರಣವೂ ತುಂಬಾ ಆಹ್ಲಾದಕರವಾಗಿರುತ್ತದೆ. ಬಿನ್ಸಾರ್‌ನ ಝೀರೊ ಪಾಯಿಂಟ್‌ಗೆ ಹೋದರೆ ಅಲ್ಲಿ ನೀವು ಮೈ ಕೊರೆಯುವ ಚಳಿಯಲ್ಲಿ ಒಂದಷ್ಟು ಹೊತ್ತು ಚಿಲ್‌ ಆಗಬಹುದು.
ಸುತ್ತಮುತ್ತ ಏನಿದೆ?: ಬಿನ್ಸಾರ್‌ ಅಭಯಾರಣ್ಯ, ಜೋಗೇಶ್ವರ್‌ ಮಂದಿರ, ಮೇರಿ ಬುಡೆನ್‌ ಎಸ್ಟೇಟ್‌.
ಹೋಗುವುದು ಹೇಗೆ?: ಬೆಂಗಳೂರಿನಿಂದ ಡೆಹ್ರಾಡೂನ್‌ ಅಥವಾ ದೆಹಲಿಗೆ ವಿಮಾನದಲ್ಲಿ ಹೋದರೆ ಅಲ್ಲಿಂದ ಸುಮಾರು 400 ಕಿ.ಮೀ ದೂರವಿರುವ ಬಿನ್ಸಾರ್‌ಗೆ ಹೋಗಲು ಇತರ ಸಾರಿಗೆ ವ್ಯವಸ್ಥೆಗಳಿವೆ.
ಆಹಾರ: ಮಿಕ್ಸ್‌ಡ್‌ ದಾಲ್‌ ಸಲಾಡ್‌, ಆಲೂಗಡ್ಡೆಯಿಂದ ಮಾಡಿದ ಖಾದ್ಯ.
ಶಾಪಿಂಗ್‌: ಮಫ್ಲರ್‌, ಸ್ವೆಟರ್‌, ಜೇನುತುಪ್ಪ, ಹ್ಯಾಂಡ್‌ಮೇಡ್‌ ಸೋಪ್‌.
ತಾಪಮಾನ: 13 ಡಿಗ್ರಿ ಸೆಲ್ಸಿಯಸ್‌
ನಾಗೋವ ಬೀಚ್‌
ಡಿಯು ಜಿಲ್ಲೆಯಲ್ಲಿರುವ ನಾಗೋವ ಬೀಚ್‌ ಎಲ್‌ ಶೇಪ್‌ನಲ್ಲಿದೆ. ಬೃಹತ್‌ ಮರಗಳ ದಟ್ಟವಾದ ತೋಟಗಳಿಗೆ ಹೊಂದಿಕೊಂಡಿರುವ ಈ ಬೀಚ್‌ ಇತ್ತೀಚೆಗೆ ಪ್ರವಾಸಪ್ರಿಯರ ಗಮನ ಸೆಳೆಯುತ್ತಿದೆ. ಚಳಿಗಾಲದಲ್ಲಿ ಅತ್ಯಂತ ಆಹ್ಲಾದಕರವಾದ ವಾತಾವರಣ ಹೊಂದಿರುವ ಇಲ್ಲಿ ರಮಣೀಯವಾದ ನಿಸರ್ಗವನ್ನು ವೀಕ್ಷಿಸಬಹುದು. ಸುಂದರವಾದ ಫೋಟೊಗಳನ್ನು ಸೆರೆ ಹಿಡಿಯಬಹುದು. ಬೀಚ್‌ ಪ್ರಿಯರಿಗೆ ತುಂಬಾ ಇಷ್ಟವಾಗುವ ತಾಣವಿದು. ಸಾಹಸಪ್ರಿಯರಿಗೆ ಇಲ್ಲಿ ಸ್ವಿಮ್ಮಿಂಗ್‌, ಬೋಟಿಂಗ್‌, ಸೇಲಿಂಗ್‌, ವಾಟರ್‌ ಸ್ಕೀಯಿಂಗ್‌ ಇತ್ಯಾದಿಗಳಿಗೆ ಅವಕಾಶವಿದೆ.
ಸುತ್ತಮುತ್ತ ಏನಿದೆ?: ಸೇಂಟ್‌ ಫ್ರಾನ್ಸಿಸ್‌ ಚರ್ಚ್‌, ಸೇಂಟ್‌ ಥಾಮಸ್‌ ಮ್ಯೂಸಿಯಂ, ಪಾನಿ ಕೋಟ, ಐಎನ್‌ಎಸ್‌ ಖುಕ್ರಿ ಮೆಮೋರಿಯಲ್‌, ಸೀ ಶೆಲ್‌ ಮ್ಯೂಸಿಯಂ.
ಹೋಗುವುದು ಹೇಗೆ?: ಬೆಂಗಳೂರಿನಿಂದ ಡಿಯುಗೆ ಹೋಗಲು ನೇರ ವಿಮಾನಗಳಿಲ್ಲ. ಗುಜರಾತ್‌ನ ಅಹ್ಮದಾಬಾದ್‌ಗೆ ಹೋಗಿ ಅಲ್ಲಿಂದ ಡಿಯು ತಲುಪಬಹುದು. ಅಥವಾ ಮುಂಬಯಿಗೆ ಬಂದು ಅಲ್ಲಿಂದ ವಿಮಾನದಲ್ಲಿ ನೇರವಾಗಿ ಡಿಯು ತಲುಪಬಹುದು. ರೈಲಿನಲ್ಲಿ ಆದರೆ ಬೆಂಗಳೂರಿನಿಂದ ವಾಪಿಗೆ ಹೋಗಿ ಅಲ್ಲಿಂದ ಡಿಯುಗೆ ಹೋಗಬೇಕು.
ಆಹಾರ: ಸ್ಥಳೀಯ ರುಚಿಯ ಸೀಫುಡ್‌.
ಶಾಪಿಂಗ್‌: ಸೀ ಶೆಲ್‌ನ ಅಲಂಕಾರಿಕ ವಸ್ತುಗಳು.
ತಾಪಮಾನ: 27 ಡಿಗ್ರಿ ಸೆಲ್ಸಿಯಸ್‌
ಬಾಬಾ ಬುಡನ್‌ಗಿರಿ ಹಿಲ್ಸ್‌
ಕರ್ನಾಟಕ ರಾಜ್ಯದ ಚಿಕ್ಕಮಗಳೂರು ಜಿಲ್ಲೆಯಲ್ಲಿರುವ ಬಾಬಾ ಬುಡನ್‌ಗಿರಿ ಹಿಲ್ಸ್‌ ಪ್ರಕೃತಿ ಮತ್ತು ಚಾರಣಪ್ರಿಯರಿಗೆ ತುಂಬಾ ಅಚ್ಚುಮೆಚ್ಚಿನ ಪ್ರವಾಸಿ ಸ್ಥಳ. ಪಶ್ಚಿಮ ಘಟ್ಟದಲ್ಲಿರುವ ಈ ಬೆಟ್ಟದ ಸೌಂದರ್ಯ ಚಳಿಗಾಲದಲ್ಲಿ ಇನ್ನಷ್ಟು ಗರಿಗೆದರುತ್ತದೆ. ಚಂದ್ರದ್ರೋಣ ಪರ್ವತ ಎಂದೂ ಕರೆಯಲ್ಪಡುವ ಈ ಬೆಟ್ಟದ ತುತ್ತ ತುದಿಗೆ ಚಾರಣ ಕೈಗೊಳ್ಳುವವರ ಸಂಖ್ಯೆ ಈ ಸಮಯದಲ್ಲೇ ಹೆಚ್ಚಿರುತ್ತದೆ. ಹಸಿರುಮಯವಾದ ಬೃಹತ್‌ ಬೆಟ್ಟಗಳನ್ನು ಸುತ್ತುವರಿದಂತೆ ಕಾಣುವ ಮಂಜಿನ ದಟ್ಟ ಹೊಗೆ ಅಲ್ಲೊಂದು ಹೊಸ ದೃಶ್ಯಕಾವ್ಯವನ್ನೇ ಸೃಷ್ಟಿಸುತ್ತದೆ. ಈ ಬೆಟ್ಟದ ಮೇಲೆ ನಿಂತು ನೋಡಿದರೆ ಪ್ರಕೃತಿಯ ಅಗಾಧತೆಯ ಅನುಭವ ನಮಗಾಗುತ್ತದೆ.
ಸುತ್ತಮುತ್ತ ಏನಿದೆ: ಮುಳ್ಳಯ್ಯನ ಗಿರಿ, ಸೀಥಾಳ, ಝರಿ ಫಾಲ್ಸ್‌, ನೆಲ್ಲಿಕಾಯಿ ತೀರ್ಥ ಫಾಲ್ಸ್‌, ಗಾಳಿಕೆರೆ, ಮಾಣಿಕ್ಯಧಾರ ಫಾಲ್ಸ್‌.
ಹೋಗುವುದು ಹೇಗೆ?: ಬೆಂಗಳೂರಿನಿಂದ ಚಿಕ್ಕಮಗಳೂರಿಗೆ ಸ್ವಂತ ವಾಹನದಲ್ಲಿಯೇ ಹೋಗಬಹುದು. ರಸ್ತೆ ಚೆನ್ನಾಗಿದೆ. ಇಲ್ಲಿಂದ ಚಿಕ್ಕಮಗಳೂರಿಗೆ ಹೋಗುವ ಬಸ್‌ಗಳೂ ಸಾಕಷ್ಟಿವೆ. ಅಲ್ಲಿಂದ ಬಾಬಾ ಬುಡನ್‌ಗಿರಿ ಬೆಟ್ಟ 25 ಕಿ.ಮೀ ದೂರದಲ್ಲಿದೆ.
ಆಹಾರ: ರುಚಿಕರವಾದ ಕಾಫಿ, ಆವಿ ಕಡುಬು, ಮಾಂಸಾಹಾರ.
ಶಾಪಿಂಗ್‌: ತಾಜಾ ಕಾಫಿ ಪುಡಿ, ಸಾಂಬಾರು ಪದಾರ್ಥ.
ತಾಪಮಾನ: 25 ಡಿಗ್ರಿ ಸೆಲ್ಸಿಯಸ್‌.
ನಂದಿ ಹಿಲ್ಸ್‌
ಕರ್ನಾಟಕದ ಚಿಕ್ಕಬಳ್ಳಾಪುರ ಜಿಲ್ಲೆಯಲ್ಲಿರುವ ನಂದಿ ಬೆಟ್ಟ ನಗರವಾಸಿಗಳಿಗೆ ತುಂಬಾ ಪ್ರಿಯವಾದ ಪ್ರವಾಸಿ ತಾಣ. ಸದಾಕಾಲ ತಂಪಾಗಿರುವ ಈ ಬೆಟ್ಟ ಚಳಿಗಾಲದಲ್ಲಿ ಇನ್ನಷ್ಟು ಚಿಲ್‌ ಆಗುತ್ತದೆ. ಈ ಬೆಟ್ಟದ ಮೇಲೆ ನಿಂತು ನೋಡಿದರೆ ಮಂಜಿನ ಮುಸುಕು ಹೊದ್ದಂತಿರುವ ಹಸಿರುಮಯ ಹಳ್ಳಿಗಳು ತುಂಬಾ ಸುಂದರವಾಗಿ ಕಾಣುತ್ತವೆ. ಬೆಟ್ಟದ ಮೇಲೆ ಬೀಸುವ ಗಾಳಿ, ಪ್ರಶಾಂತ ವಾತಾವರಣ ಮನಸ್ಸಿಗೆ ಮುದ ನೀಡುತ್ತವೆ. ಚಳಿಗಾಲದಲ್ಲಿ ತುಂಬಾ ಸುಂದರವಾಗಿ ಕಾಣುವ ಈ ಬೆಟ್ಟಕ್ಕೆ ಸ್ನೇಹಿತರ ಜೊತೆ, ಫ್ಯಾಮಿಲಿ ಜೊತೆ ವಿಂಟರ್‌ ಪಿಕ್ನಿಕ್‌ ಕೈಗೊಂಡರೆ ಸುಂದರವಾದ ಅನುಭವಗಳನ್ನು ನಿಮ್ಮದಾಗಿಸಿಕೊಳ್ಳಬಹುದು. ಸಾಹಸ ಪ್ರಿಯರಿಗೆ ಇಲ್ಲಿ ಪ್ಯಾರಾ ಗ್ಲೈಡಿಂಗ್‌, ಸೈಕ್ಲಿಂಗ್‌ ಮತ್ತು ಬೈಕಿಂಗ್‌ಗೆ ಅವಕಾಶಗಳಿವೆ.
ಸುತ್ತಮುತ್ತ ಏನಿದೆ?: ಟಿಪ್ಪು ಡ್ರಾಪ್‌, ಟಿಪ್ಪು ಸಮ್ಮರ್‌ ಪ್ಯಾಲೇಸ್‌, ಹಾರ್ಸ್‌ ವೇ, ಗವಿ ವೀರಭದ್ರ ಸ್ವಾಮಿ ದೇವಸ್ಥಾನ, ನೆಹರು ನಿಲಯ, ಗಾಂಧಿ ಹೌಸ್‌.
ಹೋಗುವುದು ಹೇಗೆ?: ಬೆಂಗಳೂರಿನಿಂದ ಸುಮಾರು 60 ಕಿ.ಮೀ ದೂರದಲ್ಲಿರುವ ನಂದಿ ಬೆಟ್ಟಕ್ಕೆ ಹೋಗಲು ಸ್ವಂತ ವಾಹನವಿದ್ದರೆ ತುಂಬಾ ಸುಲಭ. ನಂದಿ ಬೆಟ್ಟಕ್ಕೆ ಹೋಗುವ ಬಸ್‌ಗಳು ಬೆರಳೆಣಿಕೆಯ ಸಂಖ್ಯೆಯಲ್ಲಿವೆ.
ಆಹಾರ: ಸ್ಥಳೀಯ ತಿನಿಸು
ಶಾಪಿಂಗ್‌: ತಾಜಾ ದ್ರಾಕ್ಷಿ
ತಾಪಮಾನ: 23 ಡಿಗ್ರಿ ಸೆಲ್ಸಿಯಸ್‌
ಮಂಡಲ್ಪಟ್ಟಿ
ಕರ್ನಾಟಕದ ಕೊಡಗು ಜಿಲ್ಲೆಯ ಮಡಿಕೇರಿಯಿಂದ 18 ಕಿ.ಮೀ ದೂರದಲ್ಲಿರುವ ಮಂಡಲ್ಪಟ್ಟಿ ಬೆಟ್ಟ ಸುಮಾರು 4050 ಅಡಿ ಎತ್ತರದಲ್ಲಿದೆ. ಜೀಪ್‌ನಲ್ಲಿ ಕುಳಿತುಕೊಂಡು ಇಲ್ಲಿನ ಕಚ್ಚಾ ರಸ್ತೆಯಲ್ಲಿ ಪ್ರಯಾಣಿಸುವ ಅನುಭವವೇ ರೋಚಕವಾಗಿರುತ್ತದೆ. ಸುತ್ತಮುತ್ತಲಿನ ಹಸಿರ ಸಿರಿಯನ್ನು ನೋಡುತ್ತ, ಹಿತವಾದ ಚಳಿಗೆ ಮೈಯೊಡ್ಡುತ್ತ ಬೆಟ್ಟದ ತುದಿಗೆ ತಲುಪಿದರೆ ಗಗನವೇ ಬೆಟ್ಟವನ್ನು ಚುಂಬಿಸಲು ಬರುತ್ತಿದೆಯೇನೊ ಎಂದು ಅನಿಸಿದರೂ ಅಚ್ಚರಿಯಿಲ್ಲ. ಆಕಾಶದ ದಟ್ಟ ಮೋಡಗಳು ನಮ್ಮ ಸುತ್ತಲೇ ಗಿರಕಿ ಹೊಡೆಯುತ್ತಿದೆಯೇನೊ ಎಂದೂ ಕೆಲವೊಮ್ಮೆ ಭಾಸವಾಗುತ್ತದೆ. ಇತರ ದಿನಗಳಲ್ಲಿಯೇ ತಣ್ಣಗೆ ಕೊರೆಯುವ ಮಂಡಲ್ಪಟ್ಟಿ ಚಳಿಗಾಲದಲ್ಲಿ ಫ್ರೀಜರ್‌ನಂತಿರುತ್ತದೆ. ಈ ಮೈ ಕೊರೆಯುವ ಚಳಿಯಲ್ಲಿ ಪ್ರಕೃತಿಯ ಅದ್ಭುತವಾದ ಚೆಲುವನ್ನು ಅಸ್ವಾದಿಸುತ್ತಾ ಇದ್ದರೆ ಸಮಯ ಹೋದದ್ದೇ ಗೊತ್ತಾಗುವುದಿಲ್ಲ. ಸಂಜೆಯ ವೇಳೆಗೆ ಇಲ್ಲಿಂದ ಸೂರ್ಯಾಸ್ತ ದೃಶ್ಯಗಳೂ ಸುಂದರವಾಗಿ ಕಾಣುತ್ತವೆ.
ಸುತ್ತಮುತ್ತ ಏನಿದೆ?: ತಡಿಯಂಡಮೋಳ್‌ ಬೆಟ್ಟ, ರಾಜಾ ಸೀಟ್‌, ಮಡಿಕೇರಿ ಕೋಟೆ, ಅಬ್ಬಿ ಫಾಲ್ಸ್‌.
ಹೋಗುವುದು ಹೇಗೆ?: ಬೆಂಗಳೂರಿನಿಂದ 376 ಕಿ.ಮೀ ದೂರದಲ್ಲಿರುವ ಮಂಡಲ್ಪಟ್ಟಿಗೆ ಮಡಿಕೇರಿ ಮುಖಾಂತರ ಸುಲಭವಾಗಿ ಹೋಗಬಹುದು. ಮಡಿಕೇರಿಗೆ ತಲುಪಿದರೆ ಅಲ್ಲಿಂದ ಈ ಬೆಟ್ಟ 12 ಕಿ.ಮೀ ದೂರವಿದೆ. ಬೆಟ್ಟದ ಮೇಲೆ ಹೋಗಲು ಸ್ಥಳೀಯ ಜೀಪ್‌ಗಳಿವೆ.
ಆಹಾರ: ಪೋರ್ಕ್‌ ಕರ್ರಿ, ಕಳಲೆ ಖಾದ್ಯ,
ಶಾಪಿಂಗ್‌: ಫ್ರೆಶ್‌ ಜೇನುತುಪ್ಪ, ಕಾಫಿ ಫುಡಿ, ಚಹಾ ಪುಡಿ, ಸಾಂಬಾರು ಪದಾರ್ಥ, ಸ್ಥಳೀಯ ವೈನ್‌.
ತಾಪಮಾನ: 25 ಡಿಗ್ರಿ ಸೆಲ್ಸಿಯಸ್‌

