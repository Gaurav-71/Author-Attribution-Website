ಬೇಸಿಗೆಗೆ ಬೆಸ್ಟ್‌ ತಾಣಗಳು
ಸಮ್ಮರ್‌ ಸೀಸನ್‌ನ ಬಿಸಿ ಗಾಳಿ, ಬೆವರು, ದಾಹದಿಂದ ಹೊರಬಂದು ತಣ್ಣನೆಯ ಮತ್ತು ಪ್ರಶಾಂತವಾದ ಸ್ಥಳಗಳಲ್ಲಿ ಕೂಲ್‌ ಆಗಿ ಬೇಸಿಗೆ ರಜೆಯನ್ನು ಕಳೆಯಲು ಬಯಸುವವರಿಗೆ ಸಾಕಷ್ಟು ಆಯ್ಕೆಗಳಿವೆ. ಈ ಸಮಯದಲ್ಲಿ ಉತ್ತರದ ಮಂಜಿನ ಪರ್ವತಗಳು, ಈಶಾನ್ಯ ಭಾರತದ ಮಳೆಕಾಡುಗಳು, ದಕ್ಷಿಣ ಭಾಗದ ಸಮುದ್ರ ತೀರಗಳು, ದಟ್ಟ ಅರಣ್ಯಗಳು ಪ್ರವಾಸಿಗರನ್ನು ಕೈ ಬೀಸಿ ಕರೆಯುತ್ತವೆ. ಇನ್ಯಾಕೆ ತಡ? ಸಮ್ಮರ್‌ ಮುಗಿಯುವ ಮುನ್ನವೇ ಈ ತಂಪು ತಾಣಗಳಿಗೆ ಭೇಟಿ ಕೊಟ್ಟು ಚಿಲ್‌ ಆಗಿ.
ಬಬಿತಾ ಎಸ್‌.
ಬೇಸಿಗೆ ಕಾಲದ ಪ್ರವಾಸಕ್ಕೆ ಒಂದು ರೀತಿಯ ಹೊಸತನವಿದೆ. ವರ್ಷವಿಡೀ ಆಫೀಸ್‌ ಕೆಲಸ, ಮಕ್ಕಳ ಸ್ಕೂಲ್‌, ಮನೆಗೆಲಸ, ಟ್ರಾಫಿಕ್‌ ಜಾಮ್‌, ಮಳೆ, ಚಳಿ ಎಂಬೆಲ್ಲಾ ಜಂಜಾಟದಿಂದ ಹೊರಬಂದು ತನು ಮನವನ್ನು ರಿಫ್ರೆಶ್‌ ಮಾಡಿಕೊಳ್ಳುವ ಸಮಯವಿದು. ಇದೇ ಸಮಯದಲ್ಲಿ ಆರ್ಥಿಕ ವರ್ಷವೂ ಕೊನೆಯಾಗಿ ಹೊಸ ವರ್ಷಾರಂಭವಾಗುತ್ತದೆ. ಇದಕ್ಕೆ ಪೂರಕವಾಗಿ ಮಕ್ಕಳಿಗೂ ರಜೆ ಸಿಕ್ಕಿ ದೊಡ್ಡವರು ಬಿಡುವಾಗಿರುತ್ತಾರೆ. ಆದ್ದರಿಂದ ಈ ಸಮಯ ಪ್ರತಿಯೊಂದು ಕುಟುಂಬದ ಪಾಲಿಗೂ ಸಮ್ಮರ್‌ ಹಾಲಿಡೇ.
ಚೇಂಜ್‌ ಬೇಕು
ಈ ಸಮಯದಲ್ಲಿ ಮಕ್ಕಳು ಸೇರಿದಂತೆ ಮನೆಯ ಪ್ರತಿಯೊಬ್ಬ ಸದಸ್ಯನೂ ಟೂರ್‌ ಹೋಗಲು ತುದಿಗಾಲಲ್ಲಿ ನಿಂತಿರುತ್ತಾರೆ. ಇದರ ಜೊತೆಗೆ ಈ ಸೀಸನ್‌ನಲ್ಲಿ ಕಾಡುವ ಧಗೆಯೂ ಮೈ ಮನಸ್ಸುಗಳಿಗೆ ದಣಿವುಂಟು ಮಾಡುತ್ತದೆ. ಈ ಹವಾಮಾನ ಪ್ರಕೃತಿ ಸಹಜವಾಗಿದ್ದರೂ ಮುದುಡಿದ ಜೀವಗಳು ಈ ಸಮಯದಲ್ಲಿ ಸ್ವಲ್ಪ ಚೇಂಜ್‌ ಕೇಳುತ್ತವೆ. ಇಂಥ ಬದಲಾವಣೆ ಸಿಗುವುದೇ ಆಹ್ಲಾದಕರವಾದ ಟೂರ್‌ಗಳಿಂದ. ಆದ್ದರಿಂದ ದೈನಂದಿನ ಕೆಲಸಗಳಿಂದ ಬಿಡುವು ಮಾಡಿಕೊಂಡು ಕೂಲ್‌ ತಾಣಗಳಿಗೆ ಭೇಟಿ ಕೊಡಿ.
ಟೂರ್‌ ಟ್ರೆಂಡ್‌
ಜನರು ಈಗ ಪ್ರವಾಸದಲ್ಲೂ ಹೊಸತನವನ್ನು ಬಯಸುತ್ತಿದ್ದಾರೆ. ಎಲ್ಲರಿಗೂ ಗೊತ್ತಿರುವ ತಾಣಗಳಿಗಿಂತ ಹೆಚ್ಚು ಜನರಿಗೆ ಪರಿಚಿತವಲ್ಲದ, ನಗರ ಬದುಕಿಗೆ ತೆರೆದುಕೊಳ್ಳದ ಪ್ರದೇಶಗಳನ್ನು ಇಷ್ಟಪಡುತ್ತಿದ್ದಾರೆ. ಅವರ ಆಯ್ಕೆ ಈಗ ದಟ್ಟ ಅರಣ್ಯಗಳು, ಅಜ್ಞಾತವಾಗಿರುವ ಹಳ್ಳಿಗಳು, ಹೆಚ್ಚು ಜನಸಂದಣಿಯಿರದ ಗಿರಿಧಾಮಗಳು, ಬೀಚ್‌ಗಳು ಆಗಿವೆ. ಇದನ್ನು ಅನ್‌ಡಿಸ್ಕವರ್ಡ್‌ ಡೆಸ್ಟಿನೇಷನ್‌ಗಳು ಎಂದು ಕರೆಯುತ್ತಾರೆ. ಇದುವೇ ಈಗಿನ ಪ್ರಮುಖ ಟೂರ್‌ ಟ್ರೆಂಡ್‌. ಜನರು ತಮಗೆ ಗೊತ್ತಿಲ್ಲದ ಪ್ರದೇಶಕ್ಕೆ ಹೋಗಿ ಅಲ್ಲಿ ತಮ್ಮ ಆತ್ಮೀಯರೊಂದಿಗೆ ಒಂದಷ್ಟು ಹೊತ್ತು ಸಂತಸದ ಸಮಯವನ್ನು ಕಳೆದು ಬರುತ್ತಿದ್ದಾರೆ.
ಇದಲ್ಲದೆ ಬ್ಯಾಕ್‌ ಟು ನೇಚರ್‌ ಎಂಬ ಥೀಮ್‌ನ ಟೂರ್‌ ಕೂಡಾ ಈ ಬೇಸಿಗೆ ಕಾಲದಲ್ಲಿ ಹೆಚ್ಚು ಪ್ರಚಲಿತದಲ್ಲಿದೆ. ನಗರ ಬದುಕಿನಿಂದ ಬೇಸತ್ತಿರುವ ಜನರು ಪ್ರಕೃತಿಯ ಮಡಿಲಿಗೆ ಹೋಗಲು ಇಷ್ಟಪಡುತ್ತಿದ್ದಾರೆ. ಹಸಿರುಮಯವಾಗಿರುವ ಕಾಡು, ಬೆಟ್ಟ, ಗುಡ್ಡೆ, ಗಿರಿಧಾಮಗಳಿಗೆ ಹೋಗಿ ತಮ್ಮತನವನ್ನು ಕಂಡುಕೊಳ್ಳಲು ಪ್ರಯತ್ನಿಸುತ್ತಿದ್ದಾರೆ.
ಸಿಚುವಾನ್‌
ಚೀನಾದ ನೈರುತ್ಯ ಭಾಗದಲ್ಲಿರುವ ಸಿಚುವಾನ್‌ ಪ್ರಾಂತ್ಯ ಸಮ್ಮರ್‌ ಟೂರ್‌ಗೆ ಹೇಳಿ ಮಾಡಿಸಿದ ತಾಣ. ಚಳಿ ಮತ್ತು ಬಿಸಿಲಿನ ಹದವಾದ ಮಿಶ್ರಣವಿರುವ ಈ ಹವಾಮಾನವೂ ಆಹ್ಲಾದಕರ. ಇಲ್ಲಿ ನೀವು ಹಲವಾರು ಗಿರಿಧಾಮಗಳಲ್ಲಿ ವಿಹರಿಸಬಹುದು ಮತ್ತು ದಟ್ಟ ಕಾನನಗಳ ನಡುವಿರುವ ಬೌದ್ಧ ದೇವಾಲಯಗಳಿಗೆ ಭೇಟಿ ನೀಡಿ ಅಲ್ಲಿನ ಸಾಂಸ್ಕೃತಿಕ ವೈಶಿಷ್ಟ್ಯತೆಗಳನ್ನು ತಿಳಿದುಕೊಳ್ಳಬಹುದು.
ಮಸ್ಟ್‌ ವಿಸಿಟ್‌: ಚೆಂಗ್ಡುವಿನಲ್ಲಿರುವ ಪ್ರಾಣಿ ಸಂಗ್ರಹಾಲಯದಲ್ಲಿ ದೈತ್ಯ ಪಾಂಡಾವನ್ನು ನೋಡಬಹುದು, ಸಾಂಕ್ಷಿಡುಯಿ ಮ್ಯೂಸಿಯಂನಲ್ಲಿ ಚೀನಾದ ಇತಿಹಾಸ ಮತ್ತು ಸಂಸ್ಕೃತಿಗಳ ಅಧ್ಯಯನ ಮಾಡಬಹುದು. ಲೆಹ್ಸನ್‌ನಲ್ಲಿ ದೈತ್ಯ ಗಾತ್ರದ ಬುದ್ಧನನ್ನು ನೋಡಬಹುದು. ಜಿಯುಝಗೊಯ್‌ ವ್ಯಾಲಿ ಮತ್ತು ಹುಂಗ್ಲಾಂಗ್‌ನಲ್ಲಿ ಸೈಟ್‌ ಸೀಯಿಂಗ್‌ ಮಾಡಬಹುದು.
ಆಹಾರ ವಿಶೇಷ: ಸ್ಪೈಸಿ ಕುಂಗ್‌ ಪಾ ಚಿಕನ್‌
ಹೋಗುವುದು ಹೇಗೆ?: ಸಿಚುವಾನ್‌ನ ರಾಜಧಾನಿ ಚೆಂಗ್ಡುವಿಗೆ ತಲುಪಲು ಬೆಂಗಳೂರಿನಿಂದ ಸಾಕಷ್ಟು ವಿಮಾನಯಾನ ಸೇವೆಗಳಿವೆ. ಚೆಂಗ್ಡುವಿನಲ್ಲಿರುವ ಅಂತಾರಾಷ್ಟ್ರೀಯ ವಿಮಾನ ನಿಲ್ದಾಣದಲ್ಲಿ ಇಳಿದ ಬಳಿಕ ಅಲ್ಲಿನ ಸ್ಥಳೀಯ ವಾಹನಗಳಲ್ಲಿ ಸಿಚುವಾನ್‌ ಪ್ರಾಂತ್ಯವನ್ನು ಸುತ್ತಾಡಬಹುದು.
ಹವಾಮಾನ: ಸರಾಸರಿ 22 ಡಿಗ್ರಿ ಸೆಲ್ಸಿಯಸ್‌
ಇಸೆಯೊ ಸರೋವರ
ಉತ್ತರ ಇಟಲಿಯ ಲಾಂಬರ್ಡಿಯಲ್ಲಿರುವ ಇಸೆಯೊ ಸರೋವರ ತನ್ನ ಅಗಾಧತೆಯಿಂದಲೇ ಮನ ಸೆಳೆಯುತ್ತದೆ. ಸಮ್ಮರ್‌ ಹಾಲಿಡೇಯಲ್ಲಿ ಬಿಸಿಲಿನ ಬೇಗೆ ನಿವಾರಿಸಿಕೊಳ್ಳಲು ಇದಕ್ಕಿಂತ ಉತ್ತಮವಾದ ತಾಣ ಇನ್ನೊಂದಿಲ್ಲ. ಇಲ್ಲಿ ನೀವು ಫಿಶ್ಸಿಂಗ್‌, ಬೋಟಿಂಗ್‌ ಮುಂತಾದ ಚಟುವಟಿಕೆಗಳನ್ನು ನಡೆಸಬಹುದು. ಇಲ್ಲಿಯ ಹವಾಮಾನವೂ ಕೂಲ್‌ ಆಗಿದೆ.
ಮಸ್ಟ್‌ ವಿಸಿಟ್‌: ಈ ಸರೋವರಕ್ಕೆ ಸಮೀಪವಿರುವ ಬ್ರೆಸ್ಕಿಯ, ಬೆರ್ಗಾಮೊ ಮತ್ತು ವೆರೊನಾದಲ್ಲಿ ನೀವು ಕೆಲವು ಸಾಂಸ್ಕೃತಿಕ ಕೇಂದ್ರಗಳನ್ನು ಮತ್ತು ವಸ್ತು ಸಂಗ್ರಹಾಲಯಗಳನ್ನು ವೀಕ್ಷಿಸಬಹುದು. ಇದರಲ್ಲಿ ಇದಕ್ಕೆ ಸಮೀಪವಿರುವ ಪಡುವ, ಮಿಲಾನ್‌ ಮತ್ತು ವೆನಿಸ್‌ ನಗರಗಳಿಗೂ ಭೇಟಿ ಕೊಡಬಹುದು.
ಆಹಾರ ವಿಶೇಷ: ವೈಟ್‌ಫಿಶ್‌ ಫಿಲ್ಲೆಟ್‌
ಹೋಗುವುದು ಹೇಗೆ?: ಇಟಲಿಯ ರಾಜಧಾನಿ ರೋಮ್‌ಗೆ ಹೋಗಲು ಬೆಂಗಳೂರಿನಿಂದ ಸಾಕಷ್ಟು ವಿಮಾನಗಳಿವೆ. ಅಲ್ಲಿಗೆ ಹೋಗಿ ಇಸೆಯೊ ಸರೋವರಕ್ಕೆ ಹತ್ತಿರವಿರುವ ಬ್ರೆಸ್ಕಿಯ ಮತ್ತು ಬೆರ್ಗಾಮೊ ನಗರಗಳಿಗೆ ಹೋಗಬೇಕು. ಇಲ್ಲಿ ಇಳಿದುಕೊಂಡು ಟ್ರೈನ್‌ ಅಥವಾ ಬಸ್‌ನಲ್ಲಿ ಇಸೆಯೊ ಸರೋವರಕ್ಕೆ ಭೇಟಿ ಕೊಡಬಹುದು.
ಹವಾಮಾನ: 15 ಡಿಗ್ರಿ ಸೆಲ್ಸಿಯಸ್‌
ಮಚು ಪಿಚು
ಪೆರು ದೇಶದಲ್ಲಿರುವ ಈ ಗಿರಿಧಾಮ ಭಗ್ನಗೊಂಡಿರುವ ಐತಿಹಾಸಿಕ ಕಟ್ಟಡಗಳ ಸುಂದರ ತಾಣ. ಇಲ್ಲಿನ ವ್ಯವಸ್ಥಿತ ಕಟ್ಟಡ ರಚನೆಗಳನ್ನು ನೋಡಲು ಎರಡು ಕಣ್ಣುಗಳು ಸಾಲವು. ಹಸಿರು ಬೆಟ್ಟಗಳ ಮಧ್ಯೆ ಯಾವುದೋ ಕಾಲದಲ್ಲಿ ರೂಪುಗೊಂಡಿರುವ ಈ ಕಟ್ಟಡ ಇಲ್ಲೊಂದು ಭವ್ಯವಾದ ನಾಗರಿಕತೆ ನೆಲೆಸಿರುವ ಕುರುಹು ಕೂಡಾ ಆಗಿದೆ. ಈ ಬೆಟ್ಟಕ್ಕೆ ಹತ್ತಿ ಸುಂದರವಾದ ಪ್ರಕೃತಿಯನ್ನು ಕಣ್ತುಂಬಿಸಿಕೊಳ್ಳುವುದೇ ಒಂದು ಸುಂದರ ಅನುಭವ.
ಮಸ್ಟ್‌ ವಿಸಿಟ್‌: ಮಚು ಪಿಚ್ಚು ಎಂಬ ಬೃಹತ್‌ ಬೆಟ್ಟವನ್ನು ವಿವಿಧ ಕೋನಗಳಲ್ಲಿ ಕಣ್ತುಂಬಿಸಿಕೊಂಡು ಕ್ಯಾಮೆರಾದಲ್ಲಿ ಸೆರೆ ಹಿಡಿಯುವುದೇ ಇಲ್ಲಿನ ಪ್ರಮುಖ ಆಕರ್ಷಣೆæ. ಟ್ರೆಕ್ಕಿಂಗ್‌ ಪ್ರಿಯರಿಗೆ ಇಷ್ಟವಾಗುವ ತಾಣವಿದು. ಇದಲ್ಲದೆ ಇಲ್ಲಿ ಹುಯ್ನಾ ಪಿಚ್ಚು, ಇಂಕಾ ಟ್ರೈಲ್‌, ಇಂಟಿಪುಂಚು, ಸೂರ್ಯ ದೇಗುಲ, ವಿನಾವಯ್ನಾ ಇತ್ಯಾದಿಗಳನ್ನು ನೋಡಬಹುದು.
ಆಹಾರ ವೈಶಿಷ್ಟ್ಯ: ಅಪರೂಪದ ಸೀಫುಡ್‌
ಹೋಗುವುದು ಹೇಗೆ?: ಮೊದಲಿಗೆ ಬೆಂಗಳೂರಿನಿಂದ ಪೆರುವಿನ ಕುಸ್ಕೊ ವಿಮಾನ ನಿಲ್ದಾಣಕ್ಕೆ ಹೋಗಬೇಕು. ಕುಸ್ಕೊದಿಂದ ಮಚು ಪಿಚ್ಚು ನಗರ 112 ಕಿ.ಮೀ ದೂರವಿದೆ. ಇಲ್ಲಿಗೆ ನೀವು ರೈಲಿನ ಮೂಲಕ ಹೋಗಬಹುದು.
ಹವಾಮಾನ: 18 ಡಿಗ್ರಿ ಸೆಲ್ಸಿಯಸ್‌
ಲಡಾಕ್‌
ಜಮ್ಮು ಕಾಶ್ಮೀರದಲ್ಲಿರುವ ಲಡಾಕ್‌ ದೈತ್ಯ ಪರ್ವತಗಳಿಂದ ಸುತ್ತುವರಿದಿರುವ ತಂಪಾದ ಪ್ರದೇಶ. ಈ ಸಮಯದಲ್ಲಿ ಇಲ್ಲಿಯ ಹವಾಮಾನವೂ ಆಹ್ಲಾದಕರ. ಬೇಸಿಗೆಯ ಬೇಗೆಯನ್ನು ಕಳೆದು ತಂಪಾದ ವಾತಾವರಣದಲ್ಲಿ ಚಿಲ್‌ ಮಾಡಲು ಇದು ಉತ್ತಮ ತಾಣ. ಹಿಮಾಲಯ ಪರ್ವತಗಳ ಸುಂದರ ದೃಶ್ಯಗಳನ್ನು ಕಣ್ತುಂಬಿಸಿಕೊಂಡು, ಇಲ್ಲಿನ ರಸ್ತೆಗಳಲ್ಲಿ ಸೈಕ್ಲಿಂಗ್‌, ಬೈಕ್‌ ರೇಸ್‌ ಮುಂತಾದ ಸಾಹಸ ಕ್ರೀಡೆಗಳಲ್ಲಿ ಪಾಲ್ಗೊಳ್ಳುತ್ತ, ಸ್ಥಳೀಯ ಆಹಾರವನ್ನು ಸೇವಿಸುತ್ತಾ ಆರಾಮವಾಗಿ ಕಾಲ ಕಳೆಯಬಹುದು.
ಸ್ಥಳ ವೈಶಿಷ್ಟ್ಯ: ಲಡಾಕ್‌ನಲ್ಲಿ ನೋಡಲು ಸಾಕಷ್ಟು ರಮಣೀಯ ತಾಣಗಳಿವೆ. ಈ ಪೈಕಿ ಲೇಹ್‌, ದ್ರಾಸ್‌ ಕಣಿವೆ, ರಾಜಿ ಖಾರ್‌, ಸುರು ಕಣಿವೆ, ಕಾರ್ಗಿಲ್‌, ಝಾಂಗ್‌ಸ್ಕರ್‌, ಝಾಂಗ್ಲ, ರಾಂಗ್‌ಡಮ್‌, ಪಾಡಮ್‌, ಫುಕ್ತಲ್‌, ಸಾಲ್ಟ್‌ ವ್ಯಾಲಿ ಇತ್ಯಾದಿಗಳು ಪ್ರಮುಖವಾದದ್ದು.
ಆಹಾರ ವೈಶಿಷ್ಟ್ಯ: ಚಿಕನ್‌ ತುಣುಕು ಮತ್ತು ನೂಡಲ್ಸ್‌ ಹಾಕಿ ಮಾಡಿದ ಸೂಪ್‌ನಂತಿರುವ ಥುಪ್ಕಾ.
ಹೋಗುವುದು ಹೇಗೆ?: ಮೊದಲಿಗೆ ಬೆಂಗಳೂರಿನಿಂದ ದೆಹಲಿಗೆ ವಿಮಾನದಲ್ಲಿ ಹೋಗಿ. ಅಲ್ಲಿಂದ ಮತ್ತೆ ಲೇಹ್‌ಗೆ ವಿಮಾನದಲ್ಲಿ ಹೋಗಿ ಲಡಾಕ್‌ ತಲುಪಬಹುದು. ದೆಹಲಿಗೆ ಲಡಾಕ್‌ಗೆ ಹೋಗಲು ರೈಲುಗಳೂ ಇವೆ.
ಹವಾಮಾನ: 16 ಡಿಗ್ರಿ ಸೆಲ್ಸಿಯಸ್‌
ಮಸ್ಸೂರಿ
ಉತ್ತರಾಖಂಡ್‌ ರಾಜ್ಯದಲ್ಲಿರುವ ಮಸ್ಸೂರಿ ಗಿರಿಧಾಮಗಳಿಗೆ ಹೆಸರುವಾಸಿಯಾಗಿದೆ. ಹಸಿರು ಕಾನನ ಮತ್ತು ಬಿಳಿ ಮಂಜಿನ ಹೊದಿಕೆಯಂತಿರುವ ಪರ್ವತಗಳ ಮಧ್ಯೆ ನೆಲೆಸಿರುವ ಈ ಪ್ರದೇಶ ಬೇಸಿಗೆ ರಜೆ ಕಳೆಯಲು ಅತ್ಯುತ್ತಮ. ಇಲ್ಲಿನ ಶಿವಾಲಿಕ್‌ ಪರ್ವತದ ತಪ್ಪಲುಗಳನ್ನು ನೋಡುವುದೇ ಕಣ್ಣಿಗೆ ಹಬ್ಬ. ಅದರಲ್ಲೂ ಇಲ್ಲಿನ ರೋಪ್‌ ವೇನಲ್ಲಿ ಕುಳಿತುಕೊಂಡು ಪರ್ವತದಿಂದ ಪರ್ವತಕ್ಕೆ ಪ್ರಯಾಣ ಹೋಗುವುದೇ ಒಂದು ಅದ್ಭುತವಾದ ಅನುಭವ.
ಮಸ್ಟ್‌ ವಿಸಿಟ್‌: ಕೆಂಪ್ಟಿ ಫಾಲ್ಸ್‌, ಲಾಲ್‌ ಟಿಬ್ಬ, ಹ್ಯಾಪಿ ವ್ಯಾಲಿ, ಕ್ಯಾಮೆಲ್ಸ್‌ ಬ್ಯಾಕ್‌ ರೋಡ್‌, ಗನ್‌ ಹಿಲ್‌, ಮಸ್ಸೂರಿ ಸರೋವರ, ಕ್ರೈಸ್ಟ್‌ ಚರ್ಚ್‌, ಜಾರ್ಜ್‌ ಎವರೆಸ್ಟ್‌ ಹೌಸ್‌.
ಆಹಾರ ವೈಶಿಷ್ಟ್ಯ: ಮೊಮೊ ಮತ್ತು ಬಿಸಿ ಚಹಾ.
ಹೋಗುವುದು ಹೇಗೆ?: ಬೆಂಗಳೂರಿನಿಂದ ಮುಸ್ಸೂರಿಗೆ ಹೋಗಲು ನೇರ ವಿಮಾನ, ರೈಲು ಅಥವಾ ಬಸ್‌ಗಳಿಲ್ಲ. ಅದಕ್ಕಾಗಿ ಮೊದಲು ಬೆಂಗಳೂರಿನಿಂದ ದೆಹಲಿಗೆ ವಿಮಾನ, ರೈಲು ಅಥವಾ ಬಸ್‌ನಲ್ಲಿ ಹೋಗಿ. ಬಳಿಕ ದೆಹಲಿಯಿಂದ ಮುಸ್ಸೂರಿಗೆ ಬಸ್‌ನಲ್ಲಿ ಹೋಗಿ.
ಹವಾಮಾನ: 12 ಡಿಗ್ರಿ ಸೆಲ್ಸಿಯಸ್‌
ಹಾಸ್ರ್ಲೆ ಹಿಲ್‌
ಆಂಧ್ರ ಪ್ರದೇಶದ ಚಿತ್ತೂರು ಜಿಲ್ಲೆಯಲ್ಲಿರುವ ಹಾಸ್ರ್ಲೆ ಹಿಲ್‌ ಹಸಿರು ಬೆಟ್ಟಗಳಿಂದ ಆವೃತವಾದ ಸುಂದರ ಗಿರಿಧಾಮ. ಅತ್ಯಂತ ಪ್ರಶಾಂತವಾದ ಮತ್ತು ಆಹ್ಲಾದಕರವಾದ ಈ ಪ್ರದೇಶ ಸಮ್ಮರ್‌ಗೆ ಸೂಕ್ತ. ಬೇಸಿಗೆಯಲ್ಲಿಯೂ ಅತ್ಯಂತ ತಂಪಾದ ಹವಾಮಾನ ಹೊಂದಿರುವ ಇಲ್ಲಿನ ಹಸಿರು ಕಾನನಗಳೇ ಆಕರ್ಷಣೆಯ ಕೇಂದ್ರಬಿಂದು.
ಮಸ್ಟ್‌ ವಿಸಿಟ್‌: ಕೌಂಡಿನ್ಯ ಅಭಯಾರಣ್ಯ, ಎನ್ವರನ್‌ಮೆಂಟ್‌ ಪಾರ್ಕ್‌, ಮಲ್ಲಮ್ಮ ಟೆಂಪಲ್‌.
ಆಹಾರ ವೈಶಿಷ್ಟ್ಯ: ಪುಳಿಯೋಗರೆ
ಹೋಗುವುದು ಹೇಗೆ?: ಬೆಂಗಳೂರಿನಿಂದ 165 ಕಿ.ಮೀ ದೂರವಿರುವ ಹಾಸ್ರ್ಲೆ ಹಿಲ್‌ಗೆ ಎನ್‌ಎಚ್‌ 4 ರಾಷ್ಟ್ರೀಯ ಹೆದ್ದಾರಿಯಿಂದ ಹೋಗಬಹುದು. ಕೆ.ಆರ್‌ ಪುರಂನಿಂದ ಹೊಸಕೋಟೆ, ಕೋಲಾರ, ಶ್ರೀನಿವಾಸಪುರ, ರಾಯಲಪಡು, ಮದನಪಲ್ಲಿ, ಕದಿರಿ, ಅನಂತಪುರ ಮಾರ್ಗವಾಗಿ ಸಾಗಿದರೆ ಹಾಸ್ರ್ಲೆ ಹಿಲ್‌ ಸಿಗುತ್ತದೆ.
ಹವಾಮಾನ: 20 ಡಿಗ್ರಿ ಸೆಲ್ಸಿಯಸ್‌ನಿಂದ 32 ಡಿಗ್ರಿ ಸೆಲ್ಸಿಯಸ್‌.
ಭೀಮೇಶ್ವರಿ
ಮಂಡ್ಯ ಜಿಲ್ಲೆಯ ಮಳವಳ್ಳಿ ತಾಲೂಕಿನಲ್ಲಿರುವ ಭೀಮೇಶ್ವರಿ ಸಮ್ಮರ್‌ ವೀಕೆಂಡ್‌ಗೆ ಪರ್ಫೆಕ್ಟ್ ತಾಣ. ಕಾವೇರಿ ತಟದಲ್ಲಿರುವ ಈ ಪ್ರದೇಶದಲ್ಲಿ ಹಲವು ರೀತಿಯ ಸೈಟ್‌ ಸೀಯಿಂಗ್‌ ಮತ್ತು ಟ್ರೆಕ್ಕಿಂಗ್‌ಗೆ ಅವಕಾಶವಿದೆ. ಹಸಿರುಮಯ ಪ್ರದೇಶದೊಳಗೆ ವಾಸ್ತವ್ಯ ಹೂಡಿ ಸಾಹಸಮಯ ಕ್ರೀಡೆಗಳಲ್ಲಿ ಪಾಲ್ಗೊಳ್ಳಬಹುದು.
ಮಸ್ಟ್‌ ವಿಸಿಟ್‌: ಕಾವೇರಿ ಫಿಶ್ಶಿಂಗ್‌ ಕ್ಯಾಂಪ್‌, ಬೋಟ್‌ ರೈಡ್ಸ್‌, ದೊಡ್ಡ ಮಕ್ಕಳಿ ನೇಚರ್‌ ಕ್ಯಾಂಪ್‌, ಸಂಗಮ, ಗ್ಯಾಲಿಬೋರ್‌ ಫಿಶ್ಶಿಂಗ್‌ ಕ್ಯಾಂಪ್‌.
ಆಹಾರ ವೈಶಿಷ್ಟ್ಯ: ಅಕ್ಕಿ ರೊಟ್ಟಿ ಮುಂತಾದ ಸ್ಥಳೀಯ ತಿನಿಸು.
ಹೋಗುವುದು ಹೇಗೆ?: ಬೆಂಗಳೂರಿನಿಂದ 105 ಕಿ.ಮೀ ದೂರವಿರುವ ಭೀಮೇಶ್ವರಿಗೆ ರಸ್ತೆಯ ಮೂಲಕ ಹೋಗಲು ಎರಡು ಗಂಟೆ ಬೇಕು. ನಗರದಿಂದ ಕನಕಪುರ ಮಾರ್ಗವಾಗಿ ಹಲಗೂರಿಗೆ ಹೋದರೆ ಅಲ್ಲಿಂದ 18 ಕಿ.ಮೀ ದೂರದಲ್ಲಿ ಭೀಮೇಶ್ವರಿ ಇದೆ.
ಹವಾಮಾನ: 32 ಡಿಗ್ರಿ ಸೆಲ್ಸಿಯಸ್‌
ನೆರ್ಸಾ ಗಿರಿಧಾಮ
ಬೆಳಗಾವಿಯಲ್ಲಿರುವ ನೆರ್ಸಾ ಬಹುತೇಕ ಜನರಿಗೆ ಗೊತ್ತಿಲ್ಲದ ಒಂದು ಉತ್ತಮ ಗಿರಿಧಾಮ. ಪಶ್ಚಿಮ ಘಟ್ಟದ ದಟ್ಟ ಅರಣ್ಯಗಳಿಂದ ಆವೃತವಾಗಿರುವ ಈ ಗಿರಿಧಾಮದ ಪ್ರಶಾಂತ ಮತ್ತು ತಂಪು ವಾತಾವರಣ ಬೇಸಿಗೆಗೆ ಬೆಸ್ಟ್‌. ಇಲ್ಲಿ ಕಣ್ಣು ಹಾಯಿಸಿದಷ್ಟು ಬರೀ ಹಸಿರು ಕಾನನಗಳೇ ಕಾಣಿಸುತ್ತವೆ. ಪ್ರಕೃತಿಯ ಮಡಿಲಲ್ಲಿ ಒಂದಷ್ಟು ಸಮಯ ವಿರಮಿಸಬೇಕೆನ್ನುವವರಿಗೆ ಈ ಪ್ರದೇಶ ಸೂಕ್ತ. ಈ ಗಿರಿಧಾಮದಲ್ಲಿ ವಿವಿಧ ತಳಿಯ ಬಾವಲಿಗಳನ್ನು ವೀಕ್ಷಿಸಬಹುದು.
ಮಸ್ಟ್‌ ಸೀ: ಮಹದಾಯಿ ಕಣಿವೆ, ಭೀಮಗಢ, ಕೊಂಗ್ಲಾ, ಜಮಗಾಂವ್‌, ಅಬ್ನಾಲಿ.
ಆಹಾರ ವೈಶಿಷ್ಟ್ಯ: ಗಿರ್ಮಿಟ್‌
ಹೋಗುವುದು ಹೇಗೆ?: ಬೆಳಗಾವಿಗೆ ತಲುಪಿದರೆ ಅಲ್ಲಿಂದ ನೆರ್ಸಾ 35 ಕಿ.ಮೀ ದೂರವಿದೆ. ಅಲ್ಲಿಗೆ ಹೋಗಲು ಸಾಕಷ್ಟು ಕ್ಯಾಬ್‌ಗಳು ಸಿಗುತ್ತವೆ. ನೆರ್ಸಾಗೆ ಸಮೀಪವಿರುವ ರೈಲ್ವೇ ನಿಲ್ದಾಣ ಖಾನಾಪುರ.
ಹವಾಮಾನ: ಗರಿಷ್ಠ 29 ಡಿಗ್ರಿ ಸೆಲ್ಸಿಯಸ್‌, ಕನಿಷ್ಠ 21 ಡಿಗ್ರಿ ಸೆಲ್ಸಿಯಸ್‌
ಪಣಂಬೂರು ಬೀಚ್‌
ಮಂಗಳೂರಿನಲ್ಲಿರುವ ಈ ಸುಂದರವಾದ ಬೀಚ್‌ ಬೇಸಿಗೆಯನ್ನು ಮೋಜಿನಿಂದ ಕಳೆಯಲು ಚೆನ್ನಾಗಿರುತ್ತದೆ. ಅರಬ್ಬಿ ಸಮುದ್ರದಿಂದ ತೇಲಿ ಬರುವ ದೈತ್ಯ ಅಲೆಗಳು, ಹೊಂಬಣ್ಣದ ಮರಳ ರಾಶಿ, ಸಮುದ್ರ ತೀರದಲ್ಲಿ ವಿವಿಧ ಸಾಹಸ ಕ್ರೀಡೆಗಳು, ಸ್ಥಳೀಯ ತಿನಿಸುಗಳು ಪ್ರವಾಸಿಗರಿಗೆ ಹೊಸ ಅನುಭವ ನೀಡುತ್ತವೆ. ಇಲ್ಲಿನ ಕಡಲ ದಂಡೆಯಲ್ಲಿ ಕುಳಿತುಕೊಂಡು ಸೂರ್ಯಾಸ್ತದ ದೃಶ್ಯಗಳನ್ನು ನೋಡುವುದು ಕಣ್ಣಿಗೆ ಹಬ್ಬವೇ ಸರಿ. ಸ್ವಿಮ್ಮಿಂಗ್‌, ಪ್ಯಾರಾಸೈಲಿಂಗ್‌, ಬೋಟ್‌ ರೈಡ್‌, ಸರ್ಫಿಂಗ್‌, ವಾಟರ್‌ ಸ್ಕೂಟರ್‌, ಕ್ಯಾಮೆಲ್‌ ರೈಡ್‌, ಹಾರ್ಸ್‌ ರೈಡ್‌ ಇತ್ಯಾದಿಗಳಿಗೆ ಅವಕಾಶವಿದೆ.
ಮಸ್ಟ್‌ ಸೀ: ನಂದನೇಶ್ವರ ದೇವಸ್ಥಾನ
ಆಹಾರ ವೈಶಿಷ್ಟ್ಯ: ಸೀಫುಡ್‌
ಹೋಗುವುದು ಹೇಗೆ?: ಮಂಗಳೂರು ನಗರದಿಂದ 10 ಕಿ.ಮೀ ದೂರವಿರುವ ಪಣಂಬೂರು ಬೀಚ್‌ಗೆ ಹೋಗಲು ಸಾಕಷ್ಟು ಬಸ್‌ಗಳಿವೆ.
ಹವಾಮಾನ: 32 ಡಿಗ್ರಿ ಸೆಲ್ಸಿಯಸ್‌
ಶಿಲ್ಲಾಂಗ್‌
ನಗರ ಬದುಕಿನ ಸೋಂಕಿಲ್ಲದ, ದಟ್ಟ ಮಳೆಕಾಡುಗಳಿರುವ ಮತ್ತು ಅಪ್ಪಟ ಸಾಂಪ್ರದಾಯಿಕ ಹಾಗೂ ಮುಗ್ಧ ಜನರು ವಾಸಿಸುವ ಪ್ರದೇಶಗಳಿಗೆ ಭೇಟಿ ಕೊಡುವ ಇರಾದೆಯಿದ್ದರೆ ಮೇಘಾಲಯದ ರಾಜಧಾನಿ ಶಿಲ್ಲಾಂಗ್‌ ಭೇಟಿ ಕೊಡಿ. ಇದರಷ್ಟು ಕೂಲ್‌ ಆಗಿರುವ ತಾಣ ಇನ್ನೊಂದಿರಲಾರದು. ಅಷ್ಟೊಂದು ನೇಚರ್‌ ಫ್ರೆಂಡ್ಲಿ ಆಗಿದೆ ಈ ನಾಡು. ಇಲ್ಲಿನ ಜನರ ವಿಭಿನ್ನ ಸಂಸ್ಕೃತಿ, ಸ್ವಚ್ಛ ಪರಿಸರ, ಆತಿಥ್ಯ ಇತ್ಯಾದಿಗಳು ಚೇತೋಹಾರಿಯಾಗಿರುತ್ತವೆ.
ಮಸ್ಟ್‌ ಸೀ: ಡಾನ್‌ ಬಾಸ್ಕೊ ಮ್ಯೂಸಿಯಂ, ಉಮಿಯನ್‌ ಸರೋವರ, ಎಲಿಫೆಂಟ್‌ ಫಾಲ್ಸ್‌, ವಾರ್ಡ್ಸ್ ಲೇಕ್‌, ಮಾವ್ಜಿಂಬನ್‌ ಕೇವ್‌, ಲೈಟ್ಲಮ್‌ ಕ್ಯಾನನ್ಸ್‌.
ಆಹಾರ ವೈಶಿಷ್ಟ್ಯ: ಚೌಮಿನ್‌ ಮತ್ತು ಮೊಮೊ
ಹೋಗುವುದು ಹೇಗೆ?: ಬೆಂಗಳೂರಿನಿಂದ ಶಿಲ್ಲಾಂಗ್‌ ಹೋಗಲು ಸಾಕಷ್ಟು ವಿಮಾನಗಳಿವೆ. ಶಿಲ್ಲಾಂಗ್‌ನಿಂದ ನೀವು ಅಲ್ಲಿಂದ ಸ್ಥಳೀಯ ವಾಹನಗಳಲ್ಲಿ ಸುತ್ತಾಡಬಹುದು.
ಹವಾಮಾನ: 22 ಡಿಗ್ರಿ ಸೆಲ್ಸಿಯಸ್‌


