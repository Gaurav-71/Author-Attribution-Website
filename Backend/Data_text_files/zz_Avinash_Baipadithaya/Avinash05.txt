ಅಂಜನ ಹಾಕಿದಾಗ ಬಂತೊಂದು ಕಾರು!
ಆ್ಯಪ್‌ ಆಧರಿತ ಕಾರುಗಳು ಇದೀಗ ಇದ್ದವರಿಗೂ, ಇಲ್ಲದವರಿಗೂ ಒಂದು ರೀತಿಯ ಸಂಭ್ರಮ, ಅಚ್ಚರಿ. ಅನುಕೂಲ.
ಅವಿನಾಶ್‌ ಬೈಪಾಡಿತ್ತಾಯ
“ಓಲಾ ಬಂತಂತೆ, ಓಲಾ ಕಣೋ. ಅದೇನೋ ಮೊಬೈಲ್ ಸ್ಕ್ರೀನ್ ಒತ್ತಿದ್ರೆ ಬರೋದಂತೆ. ಸ್ವಲ್ಪ ತಡಿ, ಅದೆಂಗಿರುತ್ತೆ ಅಂತ ನೋಡಿ ಆಮೇಲೆ ಬರ್ತೀನಿ...”
ಎರಡು ದಿನಗಳ ಹಿಂದಷ್ಟೇ ಊರಿನಿಂದ ನಮ್ಮನೆಗೆ ಬಂದಿದ್ದ ಅಜ್ಜಿ, ಐದ್ನಿಮಿಷದಲ್ಲಿ ಓಲಾ ಬರುತ್ತೆ ಅಂತ ಪಕ್ಕದ್ಮನೆ ಹೆಂಗ್ಸು ಹೇಳಿದ್ದನ್ನು ಕೇಳಿಸಿಕೊಂಡಾಗ ಕದನ ಕುತೂಹಲಿಯಾಗಿದ್ದರು. ಹೀಗಾಗಿಯೇ ವಾಕಿಂಗ್ ಹೋಗಿದ್ದವರು ಸಮಯ ಮೀರಿಯೂ ತಿಂಡಿಗೆ ಬಾರದಿದ್ದಾಗ, ಏನಿದು ಓಲಾ, ಹೇಗಿರುತ್ತೆ ಅಂತ ನೋಡಿಯೇ ಬಿಡೋಣ ಎಂದು ಹಠ ತೊಟ್ಟಂತಿತ್ತು ಅವರ ಉತ್ತರ ಮತ್ತು ಮುಖಭಾವ.ಅಚ್ಚ ಬಿಳೀ ಕಾರಿಗೆ, ತಳಭಾಗದಲ್ಲಿ ಹಚ್ಚ ಹಸಿರಿನ ಬಣ್ಣ ಬಳಿದಿತ್ತು. ಓಲಾ ಕ್ಯಾಬ್ ಬಂದೇ ಬಿಟ್ಟಿತು. ಆದ್ರೂ ಅಜ್ಜಿಯಂತೂ ಎಷ್ಟು ದೂರ ಕಾಣಿಸುತ್ತೋ ಅಷ್ಟುದ್ದಕ್ಕೆ ಮಾರ್ಗದಲ್ಲೇ ಕಣ್ಣು ಹಾಯಿಸಿ, ಕತ್ತೆತ್ತರಿಸಿ ನೋಡುತ್ತಲೇ ಇದ್ದರು. ಪಕ್ಕದ್ಮನೆಯವರು ಆ ಕ್ಯಾಬನ್ನು ಹತ್ತಿ ಹೋಗಿದ್ದೂ ಆಯಿತು, ನಮ್ಮಜ್ಜಿಯ ಕತ್ತು ಮಾತ್ರ ಇನ್ನಷ್ಟು ಉದ್ದವಾಗುವ ಆತಂಕವಿತ್ತು. 'ಅದೇ ಅಜ್ಜೀ, ಓಲಾ ಕ್ಯಾಬ್. ಹೋಯಿತಲ್ಲ' ಅಂತ ನಾನಂದಾಗ ಅವಳ ಕದನ ಕುತೂಹಲ ರಾಗವು ದುಃಖರಸಕ್ಕೆ ಕುಗ್ಗಿತ್ತು, ಅಜ್ಜಿಯ ಮುಖ ನೋಡಬೇಕಿತ್ತು. ಅವರಿಗೆ ತಿಳಿಹೇಳುವಷ್ಟರಲ್ಲಿ ಸಾಕು ಬೇಕಾಗಿತ್ತು.ಕೆಲವೇ ದಿನಮಾನಗಳ ಹಿಂದೆ ಹಳ್ಳಿಯಲ್ಲಿರುವವರು 'ಓಲಾ ಬಂದಿದೆಯಂತೆ' ಎಂಬ ಕ್ರೇಜ್‌ಗೆ ಬಿದ್ದಿರುವುದು ಸುಳ್ಳಲ್ಲ. ಓಲಾ, ಊಬರ್, ರೇಡಿಯೋ ಟ್ಯಾಕ್ಸಿ, ಟ್ಯಾಕ್ಸಿ ಫಾರ್ ಶೂರ್, ಅದೂ ಇದೂ... ಇಂಥ ಆ್ಯಪ್‌ಗಳೆಂಬ ನೂರಾರು ಕಿರು ತಂತ್ರಾಂಶಗಳು ಕಾರಿಲ್ಲದಿದ್ದರೂ ಮನೆಗೆ ಕಾರು ತರಿಸಿಕೊಳ್ಳುವ ಐಷಾರಾಮವನ್ನು ನೀಡುತ್ತವೆ. ಆ್ಯಪ್ ಅಳವಡಿಸಿಕೊಂಡರಾಯಿತು, ನಮಗೆ ಬೇಕಾಗಿರುವ ಗಾತ್ರದ, ನಮ್ಮಿಷ್ಟದ ಮಾದರಿಯ ಸೇಡಾನ್ ಅಥವಾ ಹ್ಯಾಚ್‌ಬ್ಯಾಕ್ ಕಾರುಗಳಲ್ಲಿ ನಾವು ಓಡಾಡಬಹುದು. ಹಿಂದಿನ ಕಾಲದಲ್ಲಿ ಏನನ್ನೋ ಹುಡುಕಲು ಅಂಜನ ಹಾಕಿ ಕೈಯಲ್ಲೇ ನೋಡುತ್ತಿದ್ದರೆಂಬುದನ್ನು ಕೇಳಿದ್ದೆವು. ಆದರೆ, ಇದೀಗ ಆ್ಯಪ್ ಒಂದನ್ನು ಮೊಬೈಲ್ ಸ್ಕ್ರೀನ್‌ನಲ್ಲಿ ಪೂಸಿದರೆ ಸಾಕು, ನಮಗೆ ಸಮೀಪದಲ್ಲಿರುವ ಸಾಕಷ್ಟು ಆಟೋಗಳು, ಕಾರುಗಳು ಅತ್ತಿತ್ತ ಇರುವೆಗಳಂತೆ ಓಡಾಡುತ್ತಿರುವುದು ಕಾಣಸಿಗುತ್ತವೆ. ಇಂತಿಷ್ಟು ನಿಮಿಷಗಳಲ್ಲಿ ಅದು ನಿಮ್ಮ ಮನೆಗೆ ಬರಬಹುದಾಗಿದೆ ಎಂಬ ಒಕ್ಕಣೆಯೂ ಅಂಗೈಯ ಆ್ಯಪ್‌ಗಳೆಂಬ ಅಂಜನದಲ್ಲಿ ಗೋಚರಿಸುತ್ತವೆ.ಅರೆ, ಓಲಾ ಎಂಬ ಮಾಯೆಯಲ್ಲಿ ತೇಲಾಡುವ ಸುದ್ದಿ ನಮ್ಮಜ್ಜಿಯವರೆಗೂ ತಲುಪಿದೆಯೆಂದರೆ, ನಗರದಲ್ಲೇ ಠಿಕಾಣಿ ಹೂಡುತ್ತಾ, ಅವಸರದ ಬದುಕಿನ ಜಂಜಾಟದಲ್ಲಿ ಸುತ್ತಮುತ್ತ ಏನೇನು ನಡೀತಿದೆ ಎಂಬುದನ್ನೆಲ್ಲವನ್ನೂ ಮರೆತುಬಿಡುವಷ್ಟು ಸ್ಥಿತಪ್ರಜ್ಞೆ ಬೆಳೆಸಿಕೊಂಡಿರುವ ನಾನು ಕೂಡ Olaಡಬಾರದೇಕೆ ಎಂದು ಯೋಚಿಸಿದ್ದೇ ತಡ, ಹೊಸದಾಗಿ ಕೊಂಡಿರುವ ಬೈಕಿಗೆ ವಿಶ್ರಾಂತಿ ಕೊಟ್ಟು, ಒಂದು ಕೈ ನೋಡಿಯೇ ಬಿಡೋಣವೆಂದುಕೊಂಡು ಅಂಗೈ ಉಜ್ಜಿಬಿಟ್ಟೆ. ಬಂತಲ್ಲ ಓಲಾ! ಯಾರದ್ದೋ ಕಾರು, ನಾನೇ ರಾಜ. ಹಣಕ್ಕೆ ತಕ್ಕ ಮೌಲ್ಯ. ದೊಡ್ಡ ಚಕ್ರವರ್ತಿ ಅನ್ನಿಸಿಕೊಳ್ಳಬೇಕಿದ್ದರೆ, ಹೆಚ್ಚು ಹಣ ತೆರಬೇಕು - ಇಂಡಿಕಾ, ರಿಟ್ಜ್, ಮೈಕ್ರಾಗಳಲ್ಲಾದರೆ ಮಿನಿ, ಮೈಕ್ರೋ ವಿಭಾಗ ಇದೆ, ಡಿಝೈರ್, ಈಟಿಯೋಸ್, ಸನ್ನಿಯಲ್ಲಿ ಹೋಗಬಲ್ಲ ಪ್ರೈಮ್ ಸೇಡಾನ್ ಇದೆ, ಇನೋವಾ, ಎಂಜಾಯ್, ಎರ್ಟಿಗಾ ಮುಂತಾದವುಗಳಲ್ಲಿ ಪ್ರಯಾಣ ಸಾಧ್ಯವಾಗಿಸುವ ಪ್ರೈಮ್ ಎಸ್‌ಯುವಿ ಇದೆ. ಸಾರ್ವಭೌಮ ಚಕ್ರೇಶ್ವರ ಆಗಬೇಕಿದ್ದರೆ ಬೆಂಝ್, ಬಿಎಂಡಬ್ಲ್ಯು, ಆಡಿ, ಅಕ್ಕಾರ್ಡ್ ಕಾರುಗಳಿಗೆ ತಾತ್ಕಾಲಿಕ ಒಡೆಯನಾಗಬಹುದಾದ 'ಲಕ್ಸ್' ಇದೆ. ಏನೂ ಬೇಡವೆಂದಾದರೆ ಆಟೋ ರಿಕ್ಷಾ ಕೂಡ ಇದೆ. ಸಿಕ್ಕಾಪಟ್ಟೆ ಸಮಯವಿದೆಯೇ? ಒಬ್ಬರೇ ಹೋಗುವುದು ಬೋರ್ ಎಂದಾದರೆ, ಓಲಾ ಶೇರ್ (ಊಬರ್‌ನಲ್ಲಾದರೆ ಊಬರ್ ಪೂಲ್) ಇದೆ. ಇದರಲ್ಲಿ ಸಹಪ್ರಯಾಣಿಕರ ಗಮ್ಯಸ್ಥಳ ಮೊದಲು ಬಂದರೆ, ಅವರನ್ನು ಡ್ರಾಪ್ ಮಾಡಿ, ಕೊನೆಗೆ ನೀವು ನಿಮ್ಮ ತಾಣ ತಲುಪುವಾಗ ಸಮಯ 'ಕಳೆದು' ಹೋಗುವುದು ಗೊತ್ತಾಗಲಾರದು.ಏನೆಲ್ಲಾ ಅನುಕೂಲ?: ನಗರ ಪ್ರದೇಶದಲ್ಲಂತೂ ಸೈಟುಗಳ ಬೆಲೆ ಗಗನಕ್ಕೆ. ಗೆಳತಿಯೋ, ಓರಗೆಯವರೋ ಮನೆ ಕಟ್ಟಿಕೊಂಡು ಬಿಟ್ಟರಂತೂ ನಮ್ಮ ಬಾಡಿಗೆ ಮನೆ ನಮಗೇ ಬೇಸರ ಹುಟ್ಟಿಸುವಂತೆ ಮಾಡಬಹುದಾದ ಸಂಗಾತಿ. ಇರೋ ಸಂಬಳದಲ್ಲಿ ಸುಧಾರಿಸಬೇಕಲ್ಲ ಅಂತಂದುಕೊಂಡು ಪುಟ್ಟ ಸೈಟು, ಪುಟ್ಟ ಮನೆ ಕಟ್ಟಿಕೊಂಡರೆ, ಕಾರು ನಿಲ್ಲಿಸಲು ಜಾಗ? ಆದರೆ, ನಾವು ಕಾರಿನಲ್ಲೇ ಓಡಾಡಬೇಕು, ಇಲ್ಲಾಂದ್ರೆ, ಪಕ್ಕದ್ಮನೆಯವರಿಗೆ ಅವಮಾನ ಅಂತಂದುಕೊಳ್ಳುವ ಅರ್ಧಾಂಗಿ. ಕಾರು ಖರೀದಿಸಿದರೆ ನಿಲ್ಲಿಸಲು ಜಾಗವೆಲ್ಲಿ? ಈಗ ನೆರವಿಗೆ ಬರುವುದೇ ಈ ಓಲಾ, ಊಬರ್, ಝೂಮ್ ಕಾರ್‌ಗಳು. ಕರೆದಾಗ ಬರುವ ಓಲಾ ಊಬರ್‌ಗಳು, ಬೇಕೆಂದಾಗ ಬೇಕೆನ್ನಿಸಿದ ಐಷಾರಾಮಿ ಕಾರುಗಳನ್ನು ನಾವೇ ಓಡಿಸಿಕೊಂಡು ಹೋಗಲು ಅವಕಾಶ ಮಾಡಿಕೊಡುವ ಝೂಮ್ ಕಾರು. ಇವೆಲ್ಲವೂ ಅಂಗೈಯಲ್ಲಿ ದೊರೆಯುವ ಅರಸೊತ್ತಿಗೆಯ ಐಟಂಗಳೇ. ಮತ್ತೇಕೆ ಸ್ವಂತ ಕಾರು? ಇನ್ನೂ ಒಂದಿದೆ. ನಮ್ಮಲ್ಲಿ ಅಥವಾ ಸ್ನೇಹಿತರಲ್ಲಿ ಕಾರು ಇದ್ದರೆ, ನಮಗೆ ಅಥವಾ ಅವರಿಗೆ ಡ್ರೈವ್ ಮಾಡಲು ಪುರುಸೊತ್ತಿಲ್ಲ/ಗೊತ್ತಿಲ್ಲ ಎಂದಾದರೆ, ಮತ್ತೊಂದು ಅಂಜನ ಹಾಕಿದರಾಯಿತು. ಅದು ಡ್ರೈವ್‌ಯು ಆ್ಯಪ್. ಡ್ರೈವರ್‌ಗಳು ಮನೆಗೇ ಬರುತ್ತಾರೆ, ಎಲ್ಲಿ ಬೇಕೋ ಅಲ್ಲಿ ಕರೆದೊಯ್ದು ವಾಪಸ್ ಮನೆಗೆ ತಲುಪಿಸುತ್ತಾರೆ.ಇಂಥ ಆಧುನಿಕ ತಂತ್ರಜ್ಞಾನ ಬಂದಾಗ ನಾವೆಷ್ಟು ಸೋಮಾರಿಗಳಾಗುತ್ತಿದ್ದೇವೆಯೋ ಜತೆಜತೆಗೆ ಸ್ವಲ್ಪ ಮಟ್ಟಿಗೆ ಸಮಾಜ ಸುಧಾರಣೆಯ ಕಾರ್ಯವೂ ಆಗುತ್ತಿದೆ. ಹಿಂದೆಲ್ಲಾ ನಮಗೆ ಹೋಗಬೇಕಾದಲ್ಲಿಗೆ ಆಟೋ ರಿಕ್ಷಾಗಳು ಬರುತ್ತಿರಲಿಲ್ಲ. ಬರಲೇಬೇಕಿದ್ದರೆ, ಮೀಟರ್ ಮೇಲೆ ಒಂದಷ್ಟು ಹೆಚ್ಚು ಕೊಡಬೇಕು ಎಂಬ ಧಿಮಾಕಿನ ತಾಕೀತು ಬೇರೆ. ಗಮ್ಯ ಸ್ಥಾನ ತಲುಪುವವರೆಗೂ 'ಇಷ್ಟು ದೂರ ಇದೆಯಾ, ಈ ಸಂದಿಗೊಂದಿಗಳಲ್ಲಿ ಬರಬೇಕಾ, ವಾಪಸ್ ಹೋಗಲು ಕಸ್ಟಮರ್ ಸಿಗುವುದಿಲ್ಲ' ಎಂಬ ಗೊಣಗಾಟವನ್ನೂ ಕೇಳಿಸಿಕೊಳ್ಳುತ್ತಿರಬೇಕು. ಆದರೆ, ಅಂಗೈಯಲ್ಲೇ ಸವಲತ್ತುಗಳು ಬಂದಮೇಲಂತೂ ಹೀಗೆ ಹೇಳುವವರು ಕಡಿಮೆಯಾಗಿದ್ದಾರೆ. ಕರೆದಲ್ಲಿಗೆ ಬರುತ್ತಾರೆ, ಆಟೋವಾಲಾರ ಸೌಜನ್ಯವೂ ಹೆಚ್ಚಿದೆ. ಗ್ರಾಹಕರು ಕೊಡುವ ದುಡ್ಡಿಗಾಗಿಯೇ ಕೆಲಸ ಮಾಡುತ್ತೇವೆ ಎಂಬ ಮನೋಭಾವ ಬಂದುಬಿಟ್ಟಿದೆ.ಆಟೋವಾಲನನ್ನು ಮಾತಾಡಿಸಿಯೂ ಬಿಟ್ಟೆ. ಈತನ ಹೆಸರು ನಾಗರಾಜ. ಮೂಲತಃ ತೀರ್ಥಹಳ್ಳಿ. ಬೆಂಗಳೂರಲ್ಲಿ ಸೆಟ್ಲ್ ಆಗಿದ್ದಾನೆ. ಓಲಾ, ಊಬರ್ ಬಂದ್ಮೇಲೆ ಬಿಸಿನೆಸ್‌ಗೆ ಪೆಟ್ಟು ಬಿದ್ದಿದೆಯೇ? ಅಂತ ಪ್ರಶ್ನೆ ಕೇಳಿದ್ದೇ ತಡ. ಉತ್ತರ ಸರಾಗ. 'ಸ್ವಾಮೀ, ಓಲಾದಲ್ಲಿ ಹಿಂದೆ ತುಂಬಾ ಲಾಭ ಇತ್ತು. ಈಗ ಪ್ರಯಾಣಿಕರಿಗೆ ಲಾಭ ಆಗೋ ಥರಾ ಏನೇನೋ ಮಾಡ್ತಾರೆ, ಮೊದಲ ನಾಲ್ಕು ಕಿ.ಮೀ.ಗೆ 29 ರೂಪಾಯಿ ಅಂತೆಲ್ಲ. ಆದರೆ, ದೂರ ಪ್ರಯಾಣಿಸಬೇಕಾದರೆ, ಚಾರ್ಜ್ ಬಹುತೇಕ ಒಂದೇ ರೀತಿ ಇರುತ್ತದೆ. ನಮಗೂ ದಿನಕ್ಕೆ ಇಂತಿಷ್ಟು ಟ್ರಿಪ್ ಮಾಡಿದರಷ್ಟೇ ಸಿಗಬೇಕಾದ ಇನ್ಸೆಂಟಿವ್ ಸಿಗುತ್ತದೆ. ಇಲ್ಲಾಂದ್ರೆ ಲಾಭಾಂಶಕ್ಕೆ ಕತ್ತರಿ.'ಕುಂದಾಪುರದಿಂದ ಬಂದು ನಗರದಲ್ಲಿ ಬದುಕು ಕಟ್ಟಿಕೊಂಡ ರಾಜೇಶನದ್ದು ಮತ್ತೊಂದು ಕಥೆ. 'ಧಿಮಾಕು ತೋರುತ್ತಿದ್ದವರೆಲ್ಲ ಈಗ 'ನಾವು ದುಡಿಯೋದು ನಮಗೋಸ್ಕರವೇ. ಪ್ರಯಾಣಿಕರಿದ್ದರಷ್ಟೇ ನಮ್ಮ ಬದುಕು' ಎಂಬ ಭಾವನೆ ಬೆಳೆಸಿಕೊಳ್ಳುತ್ತಿದ್ದಾರೆ. ಆಟೋಗಳು ಕರೆದಲ್ಲಿಗೆ ಬಾರದಿದ್ದರೆ ಬಿಸಿನೆಸ್ಸೇ ಆಗೋದಿಲ್ಲ ನೋಡಿ. ನಗುನಗುತ್ತಾ ಪ್ರಯಾಣಿಕರು ಹೇಳಿದಲ್ಲಿಗೆ ಬಂದು, ಮೀಟರ್ ತಕರಾರಿಲ್ಲದೆ ಪ್ರಾಮಾಣಿಕವಾಗಿ ಕೆಲ್ಸ ಮಾಡಿದ್ರೆ, ಆ ದಿನವಿಡೀ ಸಂತೃಪ್ತಿ ಇರುತ್ತದೆ. ಸುಮ್ನೇ ನಾಲ್ಕೈದು ರೂಪಾಯಿಗಾಗಿ ಜಗಳ ಮಾಡಿ ನೆಮ್ಮದಿ ಯಾಕೆ ಹಾಳು ಮಾಡ್ಕೋಬೇಕು, ಅಲ್ವಾ ಸಾರ್?'ಇಲ್ಲಿ ಚಿಲ್ಲರೆ ಸಮಸ್ಯೆ, ಒಂದೆರಡು ರೂಪಾಯಿಗಾಗಿ ಬೀದಿಯಲ್ಲಿ ನಿಂತುಕೊಂಡೇ ಜಗಳ... ಎಲ್ಲವೂ ಕಡಿಮೆಯಾಗಿದೆ. ಗಮ್ಯ ಸ್ಥಾನ ತಲುಪಿದ ತಕ್ಷಣವೇ ಓಲಾ, ಊಬರ್ ಮತ್ತಿತರ ಆ್ಯಪ್‌ಗಳ ಮೂಲಕ ನಮ್ಮದೇ ಮೊಬೈಲಿಗೆ ಬಿಲ್ ಬರುತ್ತದೆ. ಅದರಲ್ಲಿ ಎಷ್ಟಿದೆಯೋ ಅಷ್ಟನ್ನೇ ಪಾವತಿಸಿದರಾಯಿತು. ಕೆಲವರು ಪೇಟಿಎಂ ಮತ್ತು ಇತರ ಆ್ಯಪ್‌ಗಳನ್ನು ಅಳವಡಿಸಿಕೊಂಡಿದ್ದಾರೆ. ಮೊಬೈಲ್ ಮೂಲಕವೇ ಹಣ ವರ್ಗಾಯಿಸಿದರೆ, ಚಿಲ್ಲರೆಗಾಗಿ ಜಗಳ ಮಾಡುವುದು ಉಳಿಯುತ್ತದೆ.ಟ್ಯಾಕ್ಸಿಯಿಂದಾಗಿ ಟ್ಯಾಕ್ಸಾ?: ಕೆಲವರು ಇದನ್ನು ಅಳವಡಿಸಿಕೊಂಡಿಲ್ಲ, ಯಾಕೆ? ಇನ್‌ಕಂ ಟ್ಯಾಕ್ಸ್ ಬಲೆಗೆ ಬೀಳುತ್ತೇವೆ ಎಂಬ ಆಧಾರರಹಿತ ಆತಂಕ. ಪೇಟಿಎಂ ನಮ್ಮ ಮೊಬೈಲಿಗೆ ಲಿಂಕ್ ಆಗಿರುತ್ತದೆ, ಮೊಬೈಲ್ ನಂಬರು ಪ್ಯಾನ್ ಕಾರ್ಡ್ ಅಥವಾ ಆಧಾರ್ ಕಾರ್ಡ್‌ಗೆ ಲಿಂಕ್ ಆಗುತ್ತದೆ, ನಮ್ಮ ಆದಾಯವೆಲ್ಲ ಗವರ್ನಮೆಂಟಿಗೆ ತಿಳಿಯುತ್ತದೆ, ನಾವು ಟ್ಯಾಕ್ಸ್ ಬಲೆಯಲ್ಲಿ ಸಿಲುಕುತ್ತೇವೆಂಬ ಆತಂಕವೂ, ಈ ತಂತ್ರಜ್ಞಾನದ ಬಗ್ಗೆ ಇರುವ ಅಜ್ಞಾನವೂ ಇದಕ್ಕೆ ಕಾರಣವಾಗುತ್ತದೆ.ನೆರೆಮನೆಯವರ ಪ್ರತಿಷ್ಠೆಯನರಿತ ಸತಿಯಿರಲು, ಅಂಗೈಯಲ್ಲಿ ಆ್ಯಪ್ ಇರಲು ಸ್ವರ್ಗಕ್ಕೆ ಕಿಚ್ಚು ಹಚ್ಚೆಂದ ಅಲ್ಪಜ್ಞ!

