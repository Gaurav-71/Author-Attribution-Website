e-ಗೆಳೆತನದ ರೋಮಾಂಚನ
ಬರಡು ಎದೆಗೆ ಸ್ನೇಹವೇ ಭಾವ ಸಂಜೀವಿನಿ. ಮನುಷ್ಯ ಎಷ್ಟೇ ಆಧುನಿಕನಾದರೂ ಗೆಳೆತನವಿಲ್ಲದೆ ಇರಲಾರ. ಅದಕ್ಕೇ ಗೆಳೆತನ ‘ಇ' ಮಜಲಿಗೆ ಹೊರಳಿಕೊಂಡಿದೆ. ಆನ್‌ಲೈನ್ ಗೆಳೆತನದಿಂದ ಅನೇಕರ ಬದುಕು ಹಸಿರಾಗಿದೆ. ಕೆಲವೊಮ್ಮೆ ನಾಶವೂ ಆಗಿದೆ. ‘ಫ್ರೆಂಡ್‌ಶಿಪ್ ಡೇ' ದಿನವಾದ ಇಂದು ‘ಇ' ಗೆಳೆತನದ ಈ ಪರಿಯತ್ತ ಒಂದು ನೋಟ.
ಅವಿನಾಶ್ ಬೈಪಾಡಿತ್ತಾಯ
“Two may talk together under the same roof for many years, yet never really meet; and two others at first speech are old friends. ” – Mary Catherwoodಈ ಮೇಲಿನ ಮಾತನ್ನು ನೋಡಿದರೆ, ನಿಜವೆನಿಸುವುದಿಲ್ಲವೇ? ಹಲವಾರು ವರ್ಷ ಒಟ್ಟಿಗೇ ಇದ್ದರೂ ಅವರೇನೂ ಸ್ನೇಹಿತರಾಗಿರಬೇಕೆಂದಿಲ್ಲ, ಒಂದರೆಕ್ಷಣದಲ್ಲಿಯೂ ಸ್ನೇಹ ಮೊಳೆಯಬಹುದು. ಇದು ಸ್ನೇಹಕ್ಕಿರುವ ಶಕ್ತಿ. ಆನ್‌ಲೈನ್ ಸ್ನೇಹದ ಹಿಂದಿರುವ ಶಕ್ತಿಯೂ ಇದುವೇ. ಪಕ್ಕದ ಮನೆಯಲ್ಲಿರುವವರು ಯಾರು, ಅವರ ಹೆಸರೇನು? ಗೊತ್ತಿಲ್ಲ; ಆದರೆ, ನಾವೆಂದಿಗೂ ಕಂಡಿರದ ಮತ್ತು ಧ್ವನಿ ಕೇಳಿರದ, ದೂರದ ಅಮೆರಿಕ- ಲಂಡನ್‌ನಲ್ಲಿರುವವರು ನಮ್ಮ ಆತ್ಮೀಯ ಸ್ನೇಹಿತರು! ಇದು ಇಂಟರ್ನೆಟ್ ಜಮಾನಾದ ಫಲ. ವಾಸ್ತವ ಜಗತ್ತಿನ ವಸುಧೈವ ಕುಟುಂಬಕಂ (ಇಡೀ ವಸುಧೆಯೇ ಒಂದು ಕುಟುಂಬ) ಎಂಬ ವಾಕ್ಯಕ್ಕೆ ಅರ್ಥ ಕಲ್ಪಿಸಿಕೊಟ್ಟದೆ ಇಂಟರ್ನೆಟ್ಟೆಂಬ ಮಾಯಾ ಜಾಲ; ಇದು ಭ್ರಮಾ ವಾಸ್ತವ ಜಗತ್ತಿನ ಮಹಿಮೆ.
‘ಹಾಯ್' ಎಂಬ ಬರೇ ಎರಡು ಅಕ್ಷರಗಳ ಗುಚ್ಛದಿಂದ ಆರಂಭವಾಗುವ ಈ ಸ್ನೇಹಕ್ಕೆ ಸೇತುವೆಯಾಗುತ್ತಿರುವುದು ತಂತ್ರಜ್ಞಾನ. ಫೇಸ್‌ಬುಕ್ ಇರಬಹುದು, ಟ್ವಿಟರ್ ಇರಬಹುದು, ಇತ್ತಿತ್ತಲಾಗಿ ಜನರನ್ನು ಒಳ್ಳೆಯ ಹಾಗೂ ಕೆಟ್ಟ ಕಾರಣಗಳಿಗಾಗಿ ಬೆಸೆಯುತ್ತಿರುವ ವಾಟ್ಸಪ್, ಲೈನ್, ವಿ-ಚಾಟ್, ಮೆಸೆಂಜರ್, ಹ್ಯಾಂಗೌಟ್ಸ್‌ಗಳೆಂಬ ಕಿರು ತಂತ್ರಾಂಶಗಳಿರಬಹುದು - ಎಲ್ಲವುಗಳ ಮೂಲ ಧ್ಯೇಯ ಸಾಮಾಜಿಕ ಸಂಬಂಧಗಳನ್ನು ಆನ್‌ಲೈನ್‌ನಲ್ಲಿ ಬೆಸೆಯುವುದು - ಫ್ರೆಂಡ್ ಅಥವಾ ಫ್ರೆಂಡ್‌ಷಿಪ್ ಎಂಬ ಬ್ಯಾಂಡ್ - ಬಂಧ ಏರ್ಪಡಿಸುವುದು.ಆಧುನಿಕ ತಂತ್ರಜ್ಞಾನ, ವಿಶೇಷವಾಗಿ ಇಂಟರ್ನೆಟ್ ಮತ್ತು ಮೊಬೈಲ್ ಫೋನುಗಳಿಂದಾಗಿ ಇಡೀ ಜಗತ್ತೇನೋ ಕಿರಿದಾಗಿದೆ, ಜತೆಗೆ ಮನಸ್ಸುಗಳೂ ಮತ್ತಷ್ಟು ಸಂಕುಚಿತವಾಗಿಬಿಟ್ಟಿವೆ. ಅಕ್ಕರೆಗೆ, ಪ್ರೀತಿಗೆ, ಕಾಳಜಿಗೆ, ಪ್ರೋತ್ಸಾಹಿಸುವುದಕ್ಕೆ, ಸಾಂತ್ವನಕ್ಕೆ ಸಮಯ ಸಾಲುತ್ತಿಲ್ಲ. ಆದರೂ ಕೂಡ, ಹಾರ್ಟೆಂಬ ಹಾರ್ಟು ಕುಗ್ಗಿ ಹೋದಾಗ, ಅನ್ಯಮನಸ್ಕತೆ ಕಾಡಿದಾಗ ಮನಸ್ಸು ಆನ್‌ಲೈನ್‌ನತ್ತ ಹರಿದಾಡುತ್ತದೆ. ಸ್ನೇಹಿತ ವರ್ಗದ ಅಪ್‌ಡೇಟ್‌ಗಳ ಮೇಲೆ ನಿರ್ಲಿಪ್ತತೆಯಿಂದಲೇ ಕಣ್ಣಾಡಿಸುತ್ತಾ, ಘಾಸಿಗೊಂಡ ಮನಸ್ಸನ್ನು ಅತ್ತಕಡೆ ತಿರುಗಿಸಿ ನೋವು ಮರೆಯುವ ವರ್ಗ ಒಂದೆಡೆಯಾದರೆ, ಆತ್ಮಕ್ಕೆ ಸಮೀಪವಾದವರೊಂದಿಗೆ ಮನದ ದುಗುಡವನ್ನು ತೆರೆದಿಡುತ್ತಾ, ಸಾಂತ್ವನದ ಪಡೆದು ಮನದ ಬೇಗುದಿಯನ್ನು ತಣಿಸಿಕೊಳ್ಳುವ ವರ್ಗ ಮಗದೊಂದೆಡೆ.
ನಿತ್ಯದ ಜಂಜಡಗಳ ನಡುವೆ ಮಾನಸಿಕ ಸಾಮೀಪ್ಯವೊಂದಿರುತ್ತದಲ್ಲ, ಬಹುಶಃ ಅದುವೇ ಈ ಅವಸರದ ಯುಗದಲ್ಲಿ ಉತ್ಪಾದಕತೆಗೆ, ಕೆಲಸದಲ್ಲಿನ ಉತ್ಸಾಹದಿಂದ ತೊಡಗಿಕೊಳ್ಳುವುದಕ್ಕೆ ಪ್ರೇರಕ ಶಕ್ತಿಯಾಗಬಲ್ಲುದು ಎಂಬುದರಲ್ಲಿ ಎರಡು ಮಾತಿಲ್ಲ. ಇದಕ್ಕಾಗಿಯೇ ಇವೆ ಸಾಮಾಜಿಕ ಮಾಧ್ಯಮಗಳ ಬಂಧ. ವ್ಯಕ್ತಿಯ ಸ್ನೇಹಿತರನ್ನು ನೋಡಿ ಆತನ ವ್ಯಕ್ತಿತ್ವ ಹೇಳಬಹುದು ಎಂಬ ಮಾತು ಇಂದು ವ್ಯಕ್ತಿಯ ಆನ್‌ಲೈನ್ ಸ್ನೇಹಿತರನ್ನು ನೋಡಿ ಆತನ ವ್ಯಕ್ತಿತ್ವ ಏನೆಂದು ನಿರ್ಧರಿಸಬಹುದು ಎಂದಾಗಿದೆ. ಅಷ್ಟರಮಟ್ಟಿಗೆ ಇ-ಸ್ನೇಹ ಸರ್ವವ್ಯಾಪಿ, ಸರ್ವಪ್ರಿಯ.ಆನ್‌ಲೈನ್‌ನಿಂದ ಆಫ್‌ಲೈನ್‌ಗೆ ನಿಜ ಜೀವನದಲ್ಲಿ ಅಂತರ್ಮುಖಿಯಾಗಿದ್ದುಕೊಂಡು ಸ್ನೇಹಿತರ ಕೊರತೆಯಿಂದ ಬಳಲುತ್ತಿರುವವರು ಆನ್‌ಲೈನ್‌ನಲ್ಲಿ ಒಳ್ಳೆಯ ಸ್ನೇಹಿತರಾಗಬಹುದು ಮತ್ತು ಸಾಕಷ್ಟು ಗೆಳೆಯರನ್ನೂ ಸಂಪಾದಿಸಬಹುದು. ಇದು ವರ್ಚುವಲ್ ಜಗತ್ತಿನ ಸಾಮರ್ಥ್ಯ. ಆತ/ಆಕೆ ನೇರಾನೇರ ಸಿಕ್ಕರೆ ಮಾತನಾಡಲು ಹಿಂಜರಿಯಬಹುದು; ಆದರೆ ಆನ್‌ಲೈನ್‌ನಲ್ಲಿ ಎಗ್ಗಿಲ್ಲದೆ ಹರಟಬಹುದು. ಈ ಮೂಲಕ ವ್ಯಕ್ತಿತ್ವ ವಿಕಸನಕ್ಕೊಂದು ವೇದಿಕೆಯಾಗಬಲ್ಲ ಸಾಮಾಜಿಕ ಜಾಲ ತಾಣಗಳು, ಮನುಷ್ಯನನ್ನೇ ಬದಲಾಯಿಸಿಬಿಡಬಹುದು. ಇದು ಆತನ ಆಫ್‌ಲೈನ್ ವ್ಯಕ್ತಿತ್ವದಲ್ಲೂ ಪರಿಣಾಮಕಾರಿಯಾಗಿ ಕಾಣಿಸಿಕೊಳ್ಳಬಹುದು.
ಇಂದಿನ ಸ್ಮಾರ್ಟ್ ಆಗಿರುವ ಯಂತ್ರ-ತಂತ್ರದ ಯುಗದಲ್ಲಿ ಇ-ಗೆಳೆತನವು ದಣಿದ ಮನಸ್ಸಿಗೆ ಚೇತೋಹಾರಿಯೂ ಹೌದು. ಆನ್‌ಲೈನ್‌ನಿಂದ ಆಫ್‌ಲೈನ್‌ಗೂ ಅದು ವಿಸ್ತಾರಗೊಂಡಾಗ ಇ-ಮೈತ್ರಿ ನಿಜಕ್ಕೂ ಎತ್ತರಕ್ಕೇರುತ್ತದೆ. ಏಕೋದ್ದಿಷ್ಟಿತ ಸಮಾನ ಮನಸ್ಕರು ಮಾಡಿಕೊಳ್ಳುವ ಮೈತ್ರಿಕೂಟವಾದರಂತೂ ಅದು ನಿಜಕ್ಕೂ ಸಾಮಾಜಿಕ ಸ್ವಾಸ್ಥ್ಯಕ್ಕೆ ಹೇತುವಾಗಬಹುದು. ಫೇಸ್‌ಬುಕ್‌ನಲ್ಲಿಯೇ ಪದಾರ್ಥ ಚಿಂತಾಮಣಿ, ಯಕ್ಷಗಾನ, ಸಂಗೀತ, ನಾಟಕ, ಕನ್ನಡ, ಸಾಹಿತ್ಯ, ಸ್ನೇಹ ಬಳಗ, ಸಮಾಜ ಸೇವೆ - ಮುಂತಾದ ಗುಂಪುಗಳು ಸಮಾನ ಮನಸ್ಕರನ್ನು ಒಗ್ಗೂಡಿಸಿದರೆ, ವಾಟ್ಸಾಪ್‌ನಂತಹ ಕಿರು ಆ್ಯಪ್ ಕೂಡ ಜನರನ್ನು ಒಟ್ಟುಗೂಡಿಸಬಲ್ಲವು. ಇತ್ತೀಚೆಗೆ ದೇಶ-ವಿದೇಶಗಳಲ್ಲಿದ್ದ ಯಕ್ಷಗಾನ ಅಭಿಮಾನಿಗಳೆಲ್ಲ ಸೇರಿಕೊಂಡು ‘ಯಕ್ಷಮಿತ್ರ ನಮ್ಮ ವೇದಿಕೆ' ಎಂಬ ವಾಟ್ಸಾಪ್ ಗ್ರೂಪ್ ಕಟ್ಟಿಕೊಂಡು, ಅದ್ಭುತವಾದ ಯಕ್ಷಗಾನ ಪ್ರದರ್ಶನವನ್ನೊಂದನ್ನು ಆಯೋಜಿಸಿ, ಹಿರಿಯ ಕಲಾವಿದರನ್ನು ಗೌರವಿಸಿದ ಆದರ್ಶವೂ ನಮ್ಮ ಮುಂದಿದೆ.ಅದೆಷ್ಟೋ ಆನ್‌ಲೈನ್ ವಾರಾಂತ್ಯ ಪಿಕ್ನಿಕ್ ಅಥವಾ ಪ್ರವಾಸ ಏರ್ಪಡಿಸಿ ಅಪರಿಚಿತರನ್ನು ಆತ್ಮೀಯರನ್ನಾಗಿಸಿಕೊಳ್ಳುವುದರ ಮೂಲಕ ಇಡೀ ವಾರದ ದುಡಿತದ ದಣಿವನ್ನು ಕಳೆದುಕೊಳ್ಳುತ್ತಾರೆ. ಇದು ಸಾಮಾಜಿಕವಾಗಿ ಬೆಸೆಯುವ ವೇದಿಕೆಯಾಗಬಹುದು, ಬಿಡಿಸಲಾರದ ಬಂಧವಾಗಿಯೂ ಬೆಳೆಯಬಹುದು.
ಇನ್ನೊಂದು ಮುಖ ಗೆಳೆತನವೆನ್ನುವುದು ಕಣ್ಣಿಗೆ ತೋರುವಂಥದ್ದಲ್ಲ; ಹದಯ ಅನುಭವಿಸುವಂಥದ್ದು. ಗೆಳೆತನಕ್ಕಿಂತ ಮಿಗಿಲಾದ ಸತ್ಯವಿಲ್ಲ. ಆದರೆ, ಕೆಲವವರಿಗೆ ಅದಕ್ಕೆ ಮಿಗಿಲಾದ ಭ್ರಮೆಯೂ ಇಲ್ಲ. ಕೆಟ್ಟದ್ದನ್ನು ದೂರವಿಡುವಲ್ಲಿ, ಮೋಸದ ಜಾಲಕ್ಕೆ ಬೀಳದಂತೆ ಎಚ್ಚರಿಕೆ ವಹಿಸುವ ಪ್ರಜ್ಞೆ ಅಂತರ್ಜಾಲದಲ್ಲಿ ಸ್ವಲ್ಪ ಹೆಚ್ಚೇ ಇರಬೇಕಾಗುತ್ತದೆ. ವಾಸ್ತವಿಕ ಜಗತ್ತಿನಲ್ಲಿರುವಂತೆ, ಈ ಆನ್‌ಲೈನೆಂಬ ಮಿಥ್ಯಾವಾಸ್ತವದ ಜಗದಗಲವೂ ಒಳ್ಳೆಯ ಮತ್ತು ಕೆಟ್ಟ ಸ್ನೇಹಿತರಿರುತ್ತಾರೆ. ಗುರುತು ಪರಿಚಯವೇ ಇಲ್ಲದವರು, ನಮ್ಮ ಫೋಟೋಗೆ, ಡೀಪಿಗೆ (ಡಿಸ್‌ಪ್ಲೇ ಪಿಕ್ಚರ್) 'ಸೂಪರ್, ಬ್ಯೂಟಿಫುಲ್' ಅಂತೆಲ್ಲಾ ಕಾಮೆಂಟ್ ಹಾಕುವಾಗ ನಮ್ಮ ಮನಸ್ಸೇನೋ ಒಂದುಕ್ಷಣ ಅರಳುತ್ತದೆಯಾದರೂ, ಇದು ಅರಳಿದ್ದು ಹೆಚ್ಚಾಗಿ ಬುದ್ಧಿಯನ್ನೇ ಮರೆ ಮಾಡಬಾರದಲ್ಲಾ?ಇಂಥದ್ದೊಂದು ಎಚ್ಚರಿಕೆ ಅಗತ್ಯ. ಇದು ಯಾಕೆ ಹೇಳಬೇಕಾಯಿತೆಂದರೆ, ಫೇಸ್‌ಬುಕ್ ಸ್ನೇಹಿತರಿಂದ ಸಾಮೂಹಿಕ ಅತ್ಯಾಚಾರ ಎಂಬ ಶೀರ್ಷಿಕೆಗಳನ್ನು ನಾವು ಅದೆಷ್ಟೋ ಬಾರಿ ಕೇಳಿದ್ದೇವೆ; ಓದಿದ್ದೇವೆ. ಈ ಕ್ಲೌಡ್ ಆಧಾರಿತ ಸ್ನೇಹವು ವಾಸ್ತವಿಕ ಜಗತ್ತಿಗೆ ರೆಕ್ಕೆಪುಕ್ಕ ಕಟ್ಟಿಕೊಂಡು ನಿಜ ಬದುಕಿಗೆ ಇಳಿಯುವಾಗ, ಅದೆಷ್ಟು ಆಪ್ಯಾಯಮಾನವಾಗುತ್ತದೆಯೋ; ಇಳಿಯಬಾರದ ಸ್ಥಳಕ್ಕೆ ಬಿದ್ದರೆ ಅಷ್ಟೇ ಅನಾಹುತಗಳಿಗೂ ಕಾರಣವಾಗಬಲ್ಲುದು.'I am dipressed, everything goes wrong for me' ಅಂತ ಸ್ಟೇಟಸ್ ಹಾಕಿಕೊಂಡುಬಿಟ್ಟಿರೋ, ನಮ್ಮ ವಲಯದಲ್ಲಿರುವವರಿಂದ ಲೈಕ್‌ಗಳ ಮಹಾಪೂರ, ಕಾಮೆಂಟ್‌ಗಳ ರಾಶಿ ಹರಿದುಬರುತ್ತದೆ. ಕೆಲವರು ಏನಾಯಿತು ಎಂದು ಕೇಳುತ್ತಾರೆ, ಕಾರಣ ಹೇಳಿದರೆ, ಸೋ ಸ್ಯಾಡ್, ಬಿ ಬ್ರೇವ್ ಎಂದು ಉತ್ತರಿಸಿದಲ್ಲಿಗೆ ಸ್ನೇಹಾಚಾರಕ್ಕೆ ನ್ಯಾಯ ಒದಗಿಸಿದಂತಾಯಿತು ಎಂದುಕೊಂಡು, ಹೊದ್ದು ಮಲಗುವವರು ಹಲವರು. ಒಂದೆರಡು ಸಾಲು ಗೀಚಿ ಸಾಂತ್ವನ ಹೇಳುವವರು ನಿಜ ಬದುಕಿನಲ್ಲಿ ಜತೆಗಾರರಾಗಲಾರರು.
ಆನ್‌ಲೈನ್ ಸ್ನೇಹವೂ ಕೂಡ, ಕೆಲವರ ಮಟ್ಟಿಗೆ ಅದು ಆಗಷ್ಟೇ ಬುದ್ಧಿ ಬಲಿಯುತ್ತಿರುವ ಕಾಲೇಜು ಜೀವಿಗಳ ಪ್ರೀತಿ-ಪ್ರೇಮದಂತೆ ಅಲ್ಪಾಯುಷಿ. ಇಂದು ಒಬ್ಬರೊಂದಿಗೆ ಸ್ನೇಹಾಚಾರ, ಅಲ್ಲೇನಾದರೂ ಲೆಕ್ಕಾಚಾರ ತಪ್ಪಿದರೆ ನಾಳೆ ಮತ್ತೊಬ್ಬರು ದಿಢೀರನೇ ಆಪ್ತವಾಗುತ್ತಾರೆ. ಆತನಷ್ಟು ಆತ್ಮೀಯ ಈ ಜಗತ್ತಿನಲ್ಲಿ ಬೇರೊಬ್ಬರಿಲ್ಲ ಎನ್ನುವಷ್ಟರ ಹೊತ್ತಿಗೆ, ಭ್ರಮೆಯ ಗುಳ್ಳೆಯೊಡೆದು, ಮಗದೊಬ್ಬರು 'ನಿಜ ಮಿತ್ರ'ರಾಗುತ್ತಾರೆ. ಚಂಚಲ ಮನಸ್ಸು ಒಂದೆಡೆ ನಿಲ್ಲುವುದಿಲ್ಲ. ಸಮಾನ ಮನಸ್ಥಿತಿಯಿಲ್ಲದಿದ್ದರೆ, ಸ್ನೇಹ ಗಟ್ಟಿಯಾಗುವುದಿಲ್ಲ.ಈ ಗೆಳೆತನಕ್ಕೆ ಗಂಡು-ಹೆಣ್ಣೆಂಬ ಭೇದ ಕಾಣದೇ ಇರುವುದು ಆನ್‌ಲೈನ್‌ನಲ್ಲೇ ಹೆಚ್ಚು. ಆದರೆ ಕಾಣದೊಂದು ಜೀವದ ಮೇಲಿಟ್ಟ ನಂಬಿಕೆಯನ್ನೇ ಬಂಡವಾಳವಾಗಿಸಿಕೊಂಡ ತತ್ಪರಿಣಾಮವೇ ಫೇಸ್‌ಬುಕ್ ವಂಚನಾ ಪ್ರಕರಣಗಳು, ವಾಟ್ಸಾಪ್ ದೋಖಾಗಳು. ಇಲ್ಲಿ ನಂಬಿಕೆಯೇ ಭ್ರಮೆಯ ವಸ್ತುವಾಗಿಬಿಡುತ್ತದೆ, ಅರೆ ಕ್ಷಣ ಎಚ್ಚರ ತಪ್ಪಿದರೆ, ಜೀವನ ಕತ್ತಲು.‘ಹಾಯ್' ಎಂಬಲ್ಲಿಂದ ಶುರುವಾಗುವ ‘ಸ್ನೇಹ', ಊಟವಾಯಿತೇ, ಕಾಫಿ ಆಯಿತೇ ಮುಂತಾದವುಗಳತ್ತ ಹೊರಳಿ, ‘ನಾನು ಬೇರೆ ಊರಿನವಳು, ಇಲ್ಲಿ ಹಾಸ್ಟೆಲಲ್ಲಿದ್ದು ಓದುತ್ತಿದ್ದೇನೆ. ಅಪ್ಪನಿಗೆ ಅರ್ಜೆಂಟ್ ಆಗಿ ಕಾಲ್ ಮಾಡಬೇಕಾಗಿದೆ, ನನ್ನ ಮೊಬೈಲಿಗೆ ಒಂದಿಷ್ಟು ಕರೆನ್ಸಿ ಹಾಕಿಸಿ' ಎನ್ನುವಲ್ಲಿಂದ ಹಿಡಿದು, ವೈವಿಧ್ಯಮಯ ಬೇಡಿಕೆಗಳ ಪಟ್ಟಿಗಳನ್ನು ಮುಂದಿಡುವ ನಕಲಿ ಚಿತ್ತ ಚೋರಿಯರೂ ಇಲ್ಲಿರುತ್ತಾರೆ. ಗಂಡಾಗಲೀ, ಹೆಣ್ಣಾಗಲೀ - ಪ್ರೊಫೈಲ್ ಚಿತ್ರ ಚೆನ್ನಾಗಿದ್ದಾಕ್ಷಣ ಸಾಚಾ ಆಗುವುದಿಲ್ಲ. 'ತುಂಬ ಕಷ್ಟದಲ್ಲಿದ್ದೇನೆ, ತಕ್ಷಣ ಮೀಟ್ ಮಾಡೋಣ' ಎಂಬರ್ಥದ ಮಾತುಗಳು ಬಂದರೆ, ನಂಬಲಾಗದು.
ಆಪ್ತವಾಗುವ ಅಥವಾ ಹಾಗೆ ನಂಬಿಸುವ ಅಪರಿಚಿತರನ್ನು ಮನದ ಗೆಳೆಯನಾಗಿ ಸ್ವೀಕರಿಸುವಾಗ, ಭ್ರಮೆಯೆಂಬ ಭಂಗದ ಬೆನ್ನೇರಿದ ಕಲ್ಪನಾ ವಿಲಾಸವೇ ವಾಸ್ತವವೆಂದು ಎಚ್ಚರ ತಪ್ಪಿದರೆ ಅನಾಹುತ ಕಟ್ಟಿಟ್ಟ ಬುತ್ತಿ. ಸ್ನೇಹಕ್ಕಾಗಿಯೇ ಇರುವ ಸಾಮಾಜಿಕ ಜಾಲವು ಪಿರಿದಾದ ಸ್ನೇಹದ ಅರ್ಥವನ್ನು ಕಿರಿದಾಗಿಸುವುದು ಹೀಗೆ.ವ್ಯಕ್ತಿ-ವ್ಯಕ್ತಿಯ ನಡುವಣ ನಂಬಿಕೆಗೇ ಕುತ್ತು ಬಂದಿರುವಾಗ ಒಂದು ಅಕ್ಕರೆಯ ನೇವರಿಕೆ, ಒಂದು ಪ್ರೀತಿ ತುಂಬಿದ ಸಾಂತ್ವನದ ನುಡಿ, ಕುಂದಿದ ಮನಸ್ಸಿನ ಬಲೂನಿಗೆ ಗಾಳಿ ತುಂಬಲು, ಜೀವನದ ಏಳಿಗೆಗೆ, ಗುರಿ ಸಾಧನೆಗೆ ಸದಾ ಪ್ರೋತ್ಸಾಹ ನೀಡಲು ಅಂಥದ್ದೊಂದು ಜೀವದ ಆವಶ್ಯಕತೆ ಹಿಂದೆಂದಿಗಿಂತ ಹೆಚ್ಚಾಗಿ ಕಾಡುತ್ತಿದೆ ಇಂದು. ತನ್ನ ಎಲ್ಲಾ ಮಿತಿಗಳ ಹೊರತಾಗಿಯೂ ಆನ್‌ಲೈನ್ ಅಂತಹ ಅನ್‌ಕಂಡೀಷನಲ್ ಸ್ನೇಹವನ್ನು ನೀಡಬಲ್ಲುದು. ಮನದ ಎಲ್ಲ ಬೇಗುದಿಗಳನ್ನು, ದುಗುಡ ದುಮ್ಮಾನಗಳನ್ನು ಹೇಳಿಕೊಳ್ಳಲು, ಯಾವುದೇ ಉಪೇಕ್ಷೆಯಿಲ್ಲದೆ ಕೇಳಿಸಿಕೊಂಡು, ಸಂತೈಸುವ ಸ್ನೇಹವಿದ್ದರೆ, ನಮಗದುವೇ ಸಾಕಲ್ಲವೇ ಸೋಲನ್ನು ಮೆಟ್ಟಿ ನಿಂತು ಗೆಲುವಿನತ್ತ ದಢ ಹೆಜ್ಜೆಯಿರಿಸಲು?
ಯಕ್ಷಗಾನ ಕಲಾವಿದೆಯಾದ ನನ್ನ ಬಗ್ಗೆ ಲೇಖನ ಬರೆಯುತ್ತೇನೆ ಎಂದು ಒಬ್ಬಾತ ಪರಿಚಯ ಮಾಡಿಕೊಂಡು ಮಾಹಿತಿ ಪಡೆದುಕೊಂಡ. ಫೇಸ್‌ಬುಕ್‌ನಲ್ಲೂ ಫ್ರೆಂಡ್‌ಶಿಪ್ ರಿಕ್ವೆಸ್ಟ್ ಕಳಿಸಿದ್ದ. ಆದರೆ ಆತನೇ ಇನ್ನೊಂದು ಹೆಸರಿನಲ್ಲಿ ಫೇಕ್ ಅಕೌಂಟ್ ಸೃಷ್ಟಿಸಿ ಅಲ್ಲಿ ನನ್ನ ತೇಜೋವಧೆ ಮಾಡುತ್ತಿದ್ದ. ಆ ಅಕೌಂಡ್ ಬಗ್ಗೆ ನನಗೆ ಪದೇ ಪದೇ ಹೇಳುತ್ತಿದ್ದ ಕೂಡ. ಸೈಬರ್ ಕ್ರೈಂಗೆ ದೂರು ನೀಡಿದಾಗ ಇದು ಬಯಲಾಯ್ತು. ಇಂಥವನ್ನು ಧೈರ‌್ಯದಿಂದ ಎದುರಿಸಬೇಕು, ಕಾನೂನಿನ ನೆರವು ಪಡೆಯಬೇಕು.-ಅರ್ಪಿತ ಹೆಗಡೆ, ಬೆಂಗಳೂರು.ಸಮಾನ ಮನಸ್ಕರ ಗುಂಪು ಏನನ್ನೂ ಸಾಧಿಸಬಹುದು ಎಂಬುದನ್ನು ತೋರಿಸಿಕೊಟ್ಟಿದೆ. ಆದರೆ, ಗುಂಪಿನ ನಡುವೆ ಗುಂಪುಗಾರಿಕೆಯಾಗದೆ, ಒಂದು ನಿರ್ದಿಷ್ಟ ಉದ್ದೇಶಕ್ಕಾಗಿ ಎಲ್ಲರೂ ಒಂದಾದರೆ ಮತ್ತು ಎಲ್ಲ ಗ್ರೂಪ್‌ಗಳೂ ವಿಲೀನಗೊಂಡು ಒಗ್ಗಟ್ಟಿನಿಂದ ಕೆಲಸ ಮಾಡಿದರೆ, ಸಾಧಿಸಲಾಗದ ಕಾರ್ಯವೇ ಇಲ್ಲ.- ಡಾ. ಪದ್ಮನಾಭ ಕಾಮತ್, ಹದ್ರೋಗ ತಜ್ಞರು,ಯಕ್ಷಮಿತ್ರ ವಾಟ್ಸಪ್ ಬಳಗದ ರೂವಾರಿ
