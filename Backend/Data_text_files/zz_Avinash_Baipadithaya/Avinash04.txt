Password: ಎಚ್ಚರ ತಪ್ಪಿದ್ರೆ Fail ವರ್ಡ್
ಒಂದೆರಡ್ಮೂರ್ನಾಲ್ಕು ನಂಬರ್ ಟೈಪ್ ಮಾಡಿ, ಅಕ್ಷರಗಳನ್ನು ಎಂಟರ್ ಮಾಡಿ, ಮುಖಚಹರೆ ತೋರಿಸಿ, ಚುಕ್ಕಿಗಳನ್ನು ಸರಿಯಾದ ವಿನ್ಯಾಸದಲ್ಲಿ ಜೋಡಿಸಿ, ಸ್ಮೈಲ್ ಕೊಡಿ, ಚಿತ್ರ ಆಯ್ಕೆ ಮಾಡಿ, ಬೆರಳಚ್ಚು ಸ್ಕ್ಯಾನ್ ಮಾಡಿ, ನಿಮ್ಮ ಮೊಬೈಲಿಗೆ ಬರುವ ಸಂಖ್ಯೆ ಅಥವಾ ಕೋಡ್ ನಮೂದಿಸಿ...
ಅವಿನಾಶ್ ಬೈಪಾಡಿತ್ತಾಯ
"ನಿಮ್ಮ ಪಾಸ್‌ವರ್ಡ್ Expire ಆಗಿದೆ, ದಯವಿಟ್ಟು ಕೂಡಲೇ ಚೇಂಜ್ ಮಾಡಿಬಿಡಿ"ಕಚೇರಿಗೆ ಬೆಳ್‌ಬೆಳಗ್ಗೆ ಬಂದು ಕೂತು, ಕಂಪ್ಯೂಟರ್ ಆನ್ ಮಾಡಿ, ಇನ್ನೇನು ಬಿಡುವಿಲ್ಲದ ಕೆಲಸ ಆದಷ್ಟು ಬೇಗನೇ ಪ್ರಾರಂಭಿಸಬೇಕು, ಅದಕ್ಕೂ ಮೊದಲು ತುರ್ತಾಗಿ ಆನ್‌ಲೈನ್‌ನಲ್ಲೇ ಯಾರಿಗೋ ಹಣ ರವಾನಿಸಬೇಕೆನ್ನುವಷ್ಟರಲ್ಲಿ ಇಂಥದ್ದೊಂದು ಮೆಸೇಜ್ ಕಂಡರೆ ಉತ್ಸಾಹವೆಲ್ಲ ಜರ್ರನೇ ಇಳಿದಿರುತ್ತದೆ. ಥತ್, ನಾವು ತುಂಬಾ ಅವಸರದಲ್ಲಿರುವಾಗಲೇ ಇಂಥ ಸಂದೇಶ ಬರಬೇಕೇ?
ಒಂದೆರಡ್ಮೂರ್ನಾಲ್ಕು ನಂಬರ್ ಟೈಪ್ ಮಾಡಿ, ಅಕ್ಷರಗಳನ್ನು ಎಂಟರ್ ಮಾಡಿ, ಮುಖಚಹರೆ ತೋರಿಸಿ, ಚುಕ್ಕಿಗಳನ್ನು ಸರಿಯಾದ ವಿನ್ಯಾಸದಲ್ಲಿ ಜೋಡಿಸಿ, ಸ್ಮೈಲ್ ಕೊಡಿ, ಚಿತ್ರ ಆಯ್ಕೆ ಮಾಡಿ, ಬೆರಳಚ್ಚು ಸ್ಕ್ಯಾನ್ ಮಾಡಿ, ನಿಮ್ಮ ಮೊಬೈಲಿಗೆ ಬರುವ ಸಂಖ್ಯೆ ಅಥವಾ ಕೋಡ್ ನಮೂದಿಸಿ...ಇವೆಲ್ಲವೂ ನಮ್ಮ ಡಿಜಿಟಲ್ ಆಸ್ತಿಯನ್ನು ರಕ್ಷಿಸಿಡಲು ಬಳಸುತ್ತಿರುವ ಪಾಸ್‌ವರ್ಡ್‌ಗಳೆಂಬ ಬೀಗದ ಕೀಲಿಯ ಬಹುರೂಪಿಗಳು, ಹೆಜ್ಜೆ ಹೆಜ್ಜೆಗೂ ಎದುರಾಗುವ ತಡೆಗೋಡೆಗಳು. ಕಂಪ್ಯೂಟರಿಗೊಂದು, ವಾಟ್ಸಾಪ್‌ಗೊಂದು, ಫೇಸುಬುಕ್ಕಿಗೊಂದು, ಟ್ವಿಟರಿಗೊಂದು, ಕ್ಲೌಡ್ ಸಂಗ್ರಹಣಾ ಖಾತೆಗೊಂದು, ಇಮೇಲ್ ಖಾತೆಗಳಿಗೆ ಒಂದಷ್ಟು, ಕ್ರೆಡಿಟ್ ಕಾರ್ಡು, ಆನ್‌ಲೈನ್‌ನಲ್ಲಿ ಬ್ಯಾಂಕಿಂಗಿಗೊಂದು, ಹಣ ವರ್ಗಾಯಿಸಲು ಮತ್ತೊಂದು... ಈ ಪರಿಯಲ್ಲಿ ಸಾರ್ವತ್ರಿಕ, ಸರ್ವವ್ಯಾಪಿಯಾಗಿರುವ ಪಾಸ್‌ವರ್ಡ್‌ಗಳನ್ನು ಒಬ್ಬ ಮನುಷ್ಯ ಎಷ್ಟೂಂತ ನೆನಪಿಟ್ಟುಕೊಳ್ಳಬಲ್ಲ? ಇನ್ನು, ಎಲೆಕ್ಟ್ರಾನಿಕ್ ಸಾಧನಗಳ ಒಳಗೆ 'ಪಾಸ್' ಆಗಬೇಕಿದ್ದರೆ 'ವರ್ಡ್' ಬದಲಾಗಿ ಬೆರಳಚ್ಚು ಸ್ಕ್ಯಾನ್, ಫೋಟೋ ಗುರುತಿಸುವ, ಮುಖ ತೋರಿಸುವ ವ್ಯವಸ್ಥೆಯಲ್ಲಿ ನಾವು ನೆನಪಿಟ್ಟುಕೊಳ್ಳಬೇಕಾದ ಸಮಸ್ಯೆಯಿರುವುದಿಲ್ಲ, ಆ ಗ್ಯಾಜೆಟ್ಟೇ ನೆನಪಿಟ್ಟುಕೊಳ್ಳುತ್ತದೆ.
ದೇವರೊಬ್ಬನೇ, ನಾಮ-ರೂಪ ಹಲವುಪಾಸ್‌ವರ್ಡು, ಪ್ರವೇಶ ಪದ, ಪಿನ್, ಕೋಡ್, ಎಂದೆಲ್ಲಾ ಕರೆಸಿಕೊಳ್ಳುತ್ತಲೇ ಅದು ತಳೆದಿರುವ ನಾಮಗಳು, ರೂಪಗಳು ಹಲವು. ಕಷ್ಟಪಟ್ಟು ಎಬಿಸಿಡಿ ಎಂಬ ಇಪ್ಪತ್ತಾರು ಅಕ್ಷರಗಳ ಮಾಲೆಯಿಂದ ಪದಗಳನ್ನು ಜೋಡಿಸುತ್ತಿದ್ದವರು, ಕೀಬೋರ್ಡ್‌ನಲ್ಲಿ ಒಂದೆರಡು ಅಕ್ಷರಗಳಿಗೆ ಶಿಫ್ಟ್ ಒತ್ತಿ ಹಿಡಿದು, ಅಂದರೆ ಕ್ಯಾಪಿಟಲ್ ಅಕ್ಷರ (ಅಪ್ಪರ್ ಕೇಸ್)ಗಳಲ್ಲಿಯೋ, ಮತ್ತಿನ್ನೊಂದೆರಡು ಅಂಕಿಗಳನ್ನು ಸೇರಿಸಿಯೋ; ಜತೆ ಜತೆಗೇ ಉದ್ಗಾರವಾಚಕ, ಪ್ರಶ್ನಾರ್ಥಕ, ನಮಗೇ ತಿಳಿಯದಂತಹಾ ಹ್ಯಾಶ್ (#), ಆ್ಯಂಪರ್‌ಸೆಂಡ್ (&), ಡಾಲರ್, ಪರ್ಸೆಂಟೇಜ್, ಸ್ಟಾರ್ ಮುಂತಾದವುಗಳನ್ನೆಲ್ಲಾ ಬಳಸಲಾರಂಭಿಸಿದ್ದೇವೆ; ನಮ್ಮ ಹೆಸರು ಇರುವಂತಿಲ್ಲ, ನಿರ್ದಿಷ್ಟ ದಿನ/ತಿಂಗಳ ಬಳಿಕ ಚೇಂಜ್ ಮಾಡಬೇಕು, ಹಿಂದಿನ ಮೂರು ಪಾಸ್‌ವರ್ಡುಗಳಿಗಿಂತ ಭಿನ್ನವಾಗಿರಬೇಕು... ಅಬ್ಬಬ್ಬಾ, ಎಷ್ಟೊಂದು ಕಂಡೀಷನ್ನುಗಳು. ಅನಿವಾರ್ಯ ಅನಿಷ್ಟ. ಪಾಸ್‌ವರ್ಡನ್ನು ಯಾರೂ ಕದಿಯಬಾರದೆಂಬ ಕಾರಣಕ್ಕೆ ನಮ್ಮ ಕರ್ಮಸಿದ್ಧಾಂತವಿದು. ಮೀರಿ ಬದುಕಿದವರುಂಟೇ?ಸೈಬರ್ ಕಳ್ಳಕಾಕರ ಹಾವಳಿ ಜಾಸ್ತಿಯಾಗತೊಡಗಿರುವಂತೆಯೇ, ವಿಶೇಷವಾಗಿ ಬ್ಯಾಂಕುಗಳು, ಇಮೇಲ್ ಸೇವೆ ಒದಗಿಸುವವರೆಲ್ಲ ಪಾಸ್‌ವರ್ಡ್ ಸಂರಕ್ಷಣೆಗೆ ಕಟಿಬದ್ಧರಾಗಿಬಿಟ್ಟಿದ್ದಾರೆ. ಎರಡೆರಡು ಲೇಯರ್ ಸುರಕ್ಷೆ. ಜತೆಗೆ, OTP - ಒನ್ ಟೈಮ್ ಪಾಸ್‌ವರ್ಡ್ ಜನರೇಟ್ ಮಾಡಿ, ಅದು ನಿಮ್ಮ ಮೊಬೈಲಿಗೆ ಬರುತ್ತದೆ, ಅದನ್ನು ಎಂಟರ್ ಮಾಡಿದರೆ ಮಾತ್ರವೇ ನಮ್ಮದೇ ಖಾತೆಯ ಬೀಗ ತೆಗೆದು ಒಳಪ್ರವೇಶಿಸಬಹುದು.ಹೆಚ್ಚಿನ ಪಾಸ್‌ವರ್ಡ್‌ಗಳು ಸದಾ ಜಂಗಮವಾಗಿರುವ ಮೊಬೈಲ್ ಫೋನ್‌ನಲ್ಲಿ ಸದಾ ಕಾಲ ಮುಕ್ತ ಮುಕ್ತವಾಗಿರುತ್ತದೆ. ಫೋನುಗಳು ಸ್ಪರ್ಶ ಸಂವೇದಿಯಾಗಿರುವುದರಿಂದ ಆಕಸ್ಮಿಕವಾಗಿ ಕೀಲಿ ಒತ್ತಿ, ಯಾರ್ಯಾರಿಗೋ ಕರೆ ಹೋಗದಂತೆ ತಪ್ಪಿಸಲು ಸ್ಕ್ರೀನ್ ಲಾಕ್‌ಗಳೂ ಇವೆ. ಅದಕ್ಕೆ ಪಿನ್ ನಂಬರ್, ಪಾಸ್‌ವರ್ಡ್, ಮುಖ ನೋಡಿ ಒಳಬಿಡುವ ಫೇಸ್ ಡಿಟೆಕ್ಟರ್ ತಂತ್ರಜ್ಞಾನ, ನಕ್ಕರೆ ಮಾತ್ರ ಸ್ಕ್ರೀನ್ ಲಾಕ್ ಓಪನ್ ಆಗುವ, ಚುಕ್ಕಿ ಜೋಡಿಸುವ ವ್ಯವಸ್ಥೆ... ಹೀಗೆ ಸಾಕಷ್ಟು ವಿಧಾನಗಳಿವೆ. ಅಪ್ಪಿ-ತಪ್ಪಿ ಕರೆ ಹೋಗದಂತೆ ಮಾಡುವುದೇ ಮೂಲೋದ್ದೇಶವಾಗಿದ್ದರೂ, ಬೇರೆಯವರ ಕೈಗೆ ಫೋನ್ ಸಿಕ್ಕಿದಾಗ, ದುರ್ಬಳಕೆಯಾಗದಂತೆ ತಡೆಯಲೂ ಈ ವ್ಯವಸ್ಥೆ. ಆಯಾ ಆ್ಯಪ್ ಸ್ಟೋರ್‌ಗಳಲ್ಲಿ Screen lock App ಅಂತ ಸರ್ಚ್ ಮಾಡಿದರೆ, ಸಾವಿರಾರು, ವೈವಿಧ್ಯಮಯ ಸ್ಕ್ರೀನ್ ಲಾಕ್ ಆ್ಯಪ್‌ಗಳು ದೊರೆಯುತ್ತವೆ.
ಜಗತ್ತಿನ ಜತೆ ಮೆದುಳೂ ಕಿರಿದಾಗಿದೆತಂತ್ರಜ್ಞಾನ ಬೆಳವಣಿಗೆಯಿಂದ ಜಗತ್ತು ಕಿರಿದಾಗಿದೆ ಅಂತ ಕೇಳಿದ್ದೇವೆ. ಮೆದುಳು ಕೂಡ ಕಿರಿದಾಗಿದೆ. ಹಿಂದೆಲ್ಲಾ ನಮ್ಮ ಆತ್ಮೀಯರು, ಬಂಧು ಬಳಗದವರು, ಸಹೋದ್ಯೋಗಿಗಳ ಟೆಲಿಫೋನ್ ನಂಬರುಗಳು ಬಾಯಲ್ಲೇ ಕುಣಿದಾಡುತ್ತಿದ್ದವು. ಅವಸರದ ಯುಗದಲ್ಲೀಗ ನಮ್ಮ ಸ್ವಂತ ಫೋನ್ ನಂಬರೇ ಮೆದುಳಿನಲ್ಲಿ ಸ್ಟೋರ್ ಆಗಿರುವುದಿಲ್ಲ, ಇಂಥದ್ದರಲ್ಲಿ ಹತ್ತಾರು ಪಾಸ್‌ವರ್ಡುಗಳನ್ನು ನೆನಪಿಟ್ಟುಕೊಳ್ಳುವುದಾದರೂ ಹೇಗೆ?ತಂತ್ರಜ್ಞಾನ ಇಷ್ಟು ಮುಂದುವರಿದರೂ, ಎಲ್ಲ ಪಾಸ್‌ವರ್ಡುಗಳನ್ನು ಡಿಜಿಟಲ್ ಯುಗಾರಂಭಕ್ಕಿಂತ ಮೊದಲೇ ಅಸ್ತಿತ್ವದಲ್ಲಿದ್ದ ಒಂದು ಯಃಕಶ್ಚಿತ್ ಕಾಗದದಲ್ಲಿ ಬರೆದಿಡುವುದು ಈಗೀಗ ಸಾಮಾನ್ಯವಾಗಿಬಿಡುತ್ತಿದೆ. ಹರಟೆ ವೇಳೆ ಕೇಳಿ ಬಂದ ಮಾತಿದು. ಇಷ್ಟೆಲ್ಲಾ ಟೆಕ್ನಾಲಜಿ ಟೆಕ್ನಾಲಜಿ ಅಂತ ಕೂಗಾಡುತ್ತೇವಲ್ಲಾ; ನಮ್ಮೆಲ್ಲಾ ಪಾಸ್‌ವರ್ಡುಗಳನ್ನು ಡೈರಿಯಲ್ಲಿ ಬರೆದಿಟ್ಟುಕೊಳ್ಳುತ್ತೇವೆ. ಅದನ್ನು ರಕ್ಷಿಸಲು ಒಂದು ಪುಟ್ಟ ಪೆಟ್ಟಿಗೆ ಕೊಳ್ಳಬೇಕು, ಅದಕ್ಕೆ ಬೀಗ ಹಾಕಬೇಕು; ಆ ಬೀಗವೂ ನಂಬರ್ ತಿರುಗಿಸುವ ಬೀಗ... ಆ ನಂಬರನ್ನು ನೆನಪಿಟ್ಟುಕೊಳ್ಳಲೇನು ಮಾಡುವುದು?ಮಾನವನಂತೂ ಮೆದುಳಿನ ಬಳಕೆ ಕಡಿಮೆ ಮಾಡತೊಡಗಿದ್ದಾನೆ. ಏನೇ ಬೇಕಿದ್ದರೂ ತಂದುಕೊಡಲು ಗೂಗಲ್ ಇದೆಯಲ್ಲ ಅಂದುಕೊಂಡರೆ, ಅದು ನಮ್ಮ ಪಾಸ್‌ವರ್ಡನ್ನೂ ಹುಡುಕಿಕೊಡಬಹುದೇ? ಉತ್ತರ, ಇಲ್ಲ! ಇದು ಆಧುನಿಕತೆಯ ಮಿತಿ. ದೇಹದ ಯಾವುದೇ ಭಾಗದ ಬಳಕೆ ಕಡಿಮೆಯಾದಷ್ಟೂ, ಅದು ನಶಿಸಿಹೋಗುವುದೆಂಬುದು ಡಾರ್ವಿನ್ನನ ವಿಕಾಸವಾದದ ಸಿದ್ಧಾಂತ, ನೆನಪಿರಲಿ.
ನೆನಪಿಟ್ಟುಕೊಳ್ಳಲು ತಂತ್ರಜ್ಞಾನಅಂತರ್ಜಾಲದಲ್ಲಿ ವಿಹರಿಸುತ್ತಿರುವವರಿಗೆಂದೇ ಆನ್‌ಲೈನ್‌ನಲ್ಲಿ ಪಾಸ್‌ವರ್ಡ್ ನೆನಪಿಟ್ಟುಕೊಳ್ಳಲು ಸಾಕಷ್ಟು ತಾಣಗಳು, LastPass, 1Password, PasswordBox ಮುಂತಾದ ತಂತ್ರಾಂಶಗಳೂ ಇವೆ. ನಮ್ಮೆಲ್ಲ ಪಾಸ್‌ವರ್ಡ್‌ಗಳನ್ನು ಇದಕ್ಕೆ ಊಡಿಸಿಬಿಟ್ಟು, ಒಂದು ಮಾಸ್ಟರ್ ಪಾಸ್‌ವರ್ಡ್ ನೆನಪಿಟ್ಟುಕೊಂಡರೆ ಸಾಕಾಗುತ್ತದೆ. ಆದರೆ ಇವುಗಳೆಷ್ಟು ಸುರಕ್ಷಿತ ಎಂಬ ನಿಮ್ಮ ಶಂಕೆ ಸಹಜ, ಯಾಕೆಂದರೆ ಇತ್ತೀಚೆಗೆ ಲಾಸ್ಟ್‌ಪಾಸ್ ತಾಣವನ್ನೇ ಯಾರೋ ಹ್ಯಾಕ್ ಮಾಡಿದ್ದರು. ಒಂದೇ ಕಡೆಯಲ್ಲಿ ಭೂರಿ ಭೋಜನ ಸಿಕ್ಕಂತಾಗಿತ್ತು ಸೈಬರ್ ಖದೀಮರಿಗೆ!ಒಂದು ಸುಭದ್ರ ಪಾಸ್‌ವರ್ಡ್ ರಚಿಸಲು ಪಾಸ್‌ವರ್ಡ್ ಜನರೇಟರ್ಸ್ ಎಂಬ ಸಾಫ್ಟ್‌ವೇರ್ ಕೂಡ ಹುಟ್ಟಿಕೊಂಡಿದೆ; ಇಂಥ ಸೇವೆ ನೀಡುವ ವೆಬ್ ಸೈಟುಗಳೂ ಇವೆ (ಉದಾ. http://passwordsgenerator.net/). ಆದರೆ, ನೀನೆಲ್ಲೋ ನಾನಲ್ಲೇ ಎಂಬಂತೆ ಪಾಸ್‌ವರ್ಡ್ ಜನರೇಟರ್ಸ್ ಎಲ್ಲೋ ಪಾಸ್‌ವರ್ಡ್ ಕ್ರ್ಯಾಕರ್ಸ್ ಕೂಡ ಇದ್ದೇ ಇರುತ್ತಾರೆ.ಸೈಬರ್ ಕಳ್ಳಕಾಕರು... ನೀವು ಚಾಪೆ ಕೆಳಗೆ ತೂರಿದರೆ ನಾವು ರಂಗೋಲಿ ಕೆಳಗೆಯೇ ತೂರಬಲ್ಲೆವು ಎಂಬ ಮಾತು ಪದೇ ಪದೇ ಸಾಬೀತಾಗುತ್ತಿರುತ್ತದೆ ಇಲ್ಲಿ. ನಮ್ಮೆಲ್ಲ ಡಿಜಿಟಲ್ ಆಸ್ತಿಗೆ ಗಟ್ಟಿಯಾಗಿ ಬೀಗ ಜಡಿದಿಟ್ಟಿದ್ದೇವೆ ಅಂತ ನಾವು ನಂಬಿದರೆ, ನೀನಾರಿಗಾದೆಯೋ ಎಲೆ ಮಾನವ? ಅಂತ ತಂತ್ರಜ್ಞಾನ ನಮ್ಮನ್ನು ಅಣಕಿಸುತ್ತಲೇ ಇರುತ್ತದೆ; ಪಾಸ್‌ವರ್ಡ್‌ಗಳು ಹ್ಯಾಕ್ ಆಗುತ್ತಲೇ ಇರುತ್ತವೆ!
ನಿಮ್ಮ ಬ್ಯಾಂಕಿನ ಹೆಸರಿನಲ್ಲೇ ನಿಮಗೊಂದು ಇಮೇಲ್ ಬರುತ್ತದೆ. 'ನಿಮ್ಮ ಖಾತೆಯ ಪಾಸ್‌ವರ್ಡ್ ಸುರಕ್ಷಿತವಾಗಿಲ್ಲ. ತಕ್ಷಣ ಇಲ್ಲಿ ಕ್ಲಿಕ್ ಮಾಡಿ, ಪಾಸ್‌ವರ್ಡ್ ಬದಲಿಸಿ' ಅಂತ ಒಕ್ಕಣೆ. ಗಡಿಬಿಡಿಗೊಂಡು ಎಷ್ಟು ಅವಸರದಿಂದ ಆ ಲಿಂಕ್ ಕ್ಲಿಕ್ ಮಾಡಿದಿರೋ, ನಿಮ್ಮ ಬ್ಯಾಂಕ್ ಖಾತೆಯಿಂದ ಅಷ್ಟೇ ಬೇಗನೆ ಇದ್ದಬದ್ದ ದುಡ್ಡೆಲ್ಲ ಸರ್ರನೇ ಖಾಲಿಯಾಗಿಬಿಟ್ಟಿರುತ್ತದೆ. ಈ ಲಿಂಕ್‌ನಲ್ಲಿ ಪಾಸ್‌ವರ್ಡ್ ಹ್ಯಾಕಿಂಗ್ ಸಾಫ್ಟ್‌ವೇರ್ ಒಂದರ exe ಫೈಲ್ ನಿಮಗೆ ಗೊತ್ತಿಲ್ಲದಂತೆಯೇ ಡೌನ್‌ಲೋಡ್ ಆಗಿ ಇನ್‌ಸ್ಟಾಲ್ ಆಗಬಹುದು. ಅಥವಾ ಅಲ್ಲಿ ಪಾಪ್-ಅಪ್ ವಿಂಡೋದಲ್ಲಿ ಕಾಣಿಸಿಕೊಳ್ಳುವ ಫಾರ್ಮ್‌ನಲ್ಲಿ ನೀವು ವಿವರ ಭರ್ತಿ ಮಾಡುತ್ತಿರುವಂತೆಯೇ, ನಿಮ್ಮ ಕೀಬೋರ್ಡ್‌ನ ಕೀಲಿಗಳ ಒತ್ತುವಿಕೆಯ ಜಾಡು ಅರಿತು, ಪಾಸ್‌ವರ್ಡ್ ಕದಿಯುವ ಸಾಧ್ಯತೆಗಳೂ ಇಲ್ಲದಿಲ್ಲ. ಇನ್ನು ಎಟಿಎಂ ಮುಂತಾದೆಡೆಗಳಲ್ಲಿ ಪಾಸ್‌ವರ್ಡ್‌ಗಾಗಿ ಬೆರಳೊತ್ತುವ ಕೀಲಿಗಳ ಜಾಡು ಹಿಡಿಯಲು, ಡೆಬಿಟ್/ಕ್ರೆಡಿಟ್ ಕಾರ್ಡ್ ಮಾಹಿತಿ ಪಡೆಯಲು ಚಿಪ್ ಸೇರಿಸಿ ಲಕ್ಷಾಂತರ ಹಣ ಲಪಟಾಯಿಸಿದ ವಂಚಕರ ಕುರಿತು ಆಗಾಗ್ಗೆ ಸುದ್ದಿ ಕೇಳುತ್ತಲೇ ಇದ್ದೇವಲ್ಲವೇ?ಭಾರತೀಯ ರಿಸರ್ವ್ ಬ್ಯಾಂಕ್ ಹೆಸರಿನಲ್ಲಿ ಬರುವ ಇಮೇಲ್‌ನಲ್ಲಿ, 'ಇಲ್ಲಿ ಕ್ಲಿಕ್ ಮಾಡಿ' ಎಂಬ ಅಪಾಯಕಾರಿ ಲಿಂಕ್ ಕೂಡ ಇರಬಹುದು. ಇದಕ್ಕಾಗಿಯೇ ಬ್ಯಾಂಕುಗಳು 'ಪಾಸ್‌ವರ್ಡನ್ನು ನಾವು ಎಂದಿಗೂ ಇಮೇಲ್ ಮೂಲಕ ಕೇಳುವುದಿಲ್ಲ' ಎಂದು ಎಷ್ಟೇ ಬಡಕೊಂಡರೂ, ವ್ಯವಧಾನವಿಲ್ಲದೆ ಕ್ಲಿಕ್ ಮಾಡುವ ಜನ ಬೇಸ್ತು ಬೀಳುತ್ತಲೇ ಇರುತ್ತಾರೆ!
ಫೇಸ್‌ಬುಕ್ ಪಾಸ್‌ವರ್ಡ್ ಹ್ಯಾಕ್ ಮಾಡಿ, ಅಶ್ಲೀಲ ಪೋಸ್ಟ್‌ಗಳು, ವೀಡಿಯೋ ಪೋಸ್ಟ್ ಮಾಡುವುದು, 'ಯಪ್ಪಾ ನನ್ನ ಫ್ರೆಂಡ್ ಈ ಥರದವನಾ' ಅಂತ ನೀವು ಅವಾಕ್ಕಾಗಿದ್ದು, ಸ್ಪಷ್ಟನೆ ಕೇಳುವುದು, ಆತನಿಗೆ ಅದು ಕಾಣಿಸದೇ ಇರುವುದು... ಇಂಥವೆಲ್ಲ ನಡೆಯುತ್ತಲೇ ಇವೆ. ಇಮೇಲ್ ಹ್ಯಾಕ್ ಮಾಡಿದವರಂತೂ, 'ನಾನು ಕಾರ್ಯನಿಮಿತ್ತ ಲಂಡನ್‌ಗೆ ಬಂದೆ, ನನ್ನ ಪರ್ಸ್ ಕಳೆದು ಹೋಯಿತು, ನೂರಿನ್ನೂರು ಡಾಲರ್ ಹಣವನ್ನು ನನ್ನ ಈ 123456789 ಖಾತೆಗೆ (ಪಾಸ್‌ವರ್ಡ್ ಕದ್ದವನ ಖಾತೆಯಿದು) ಜಮಾ ಮಾಡಿ ಪ್ಲೀಸ್, ಬಂದ ನಂತ್ರ ವಾಪಸ್ ಕೊಡುತ್ತೇನೆ' ಎಂಬ ವಾಗ್ದಾನವಿರುವ ಇಮೇಲ್‌ಗಳನ್ನು ನಮ್ಮ ಸ್ನೇಹಿತರೆಲ್ಲರಿಗೂ ಕಳುಹಿಸಿರುತ್ತಾರೆ. ಹಣ ಜಮಾ ಮಾಡಿದವರು ಕೋಡಂಗಿ, ಇಸಕೊಂಡವನು ಈರಭದ್ರನಾಗುತ್ತಾನೆ. ಫೋನ್ ಮಾಡಿ ವಿಚಾರಿಸುವುದೊಂದೇ ಇದಕ್ಕೆ ದಾರಿ. ನಮಗಾಗದವರ ಸೋಷಿಯಲ್ ಅಕೌಂಟ್ ಹ್ಯಾಕ್ ಮಾಡಿ, ಅಲ್ಲಿ ನಾವು ನಂಬಿದ ಸಿದ್ಧಾಂತಕ್ಕೆ ವಿರೋಧವಾದ ಪೋಸ್ಟ್‌ಗಳನ್ನು ಹಾಕುವುದು ಈ ಸೈಬರ್ ಖಳರ ಮತ್ತೊಂದು ವಂಚನೆಯ ಪರಿ.ಹೀಗಾದಾಗಲೆಲ್ಲ ಮೊತ್ತ ಮೊದಲಾಗಿ ನಾವು ಮಾಡಬೇಕಿರುವ ಕೆಲಸವೆಂದರೆ, ಲಾಗಿನ್ ಆಗಿ ತಕ್ಷಣವೇ ಪಾಸ್‌ವರ್ಡ್ ಬದಲಿಸುವುದು. ಉಳಿದದ್ದೇನಿದ್ದರೂ (ನನ್ನ ಅಕೌಂಟ್ ಹ್ಯಾಕ್ ಆಗಿದೆ, ನಾನು ಮಾಡಿದ ಪೋಸ್ಟುಗಳಿಂದ ನೋವಾಗಿದ್ದರೆ ಕ್ಷಮಿಸಿ ಅಂತೆಲ್ಲಾ ಬರೆಯುವುದು!) ನಂತರದ್ದು.
ಕೆದಕಿದರೆ ಜಾತಕ ಬಯಲುಸ್ತ್ರೀ ಮೂಲ, ಋಷಿ ಮೂಲ, ಜಲ ಮೂಲವನ್ನು ಕೆದಕಬಾರದೆಂದು ಪುರಾಣ ಪ್ರಣೀತ ನುಡಿಯಿರುವಂತೆಯೇ, ಪಾಸ್‌ವರ್ಡ್ ಮೂಲವನ್ನೂ ಕೆದಕಬಾರದು. ಬಹುತೇಕ ಪಾಸ್‌ವರ್ಡುಗಳು ಅವರವರಿಗೆ ಪ್ರಿಯತಮೆಯನ್ನೋ, ಪ್ರಿಯಕರನನ್ನೋ ನೆನಪಿಸುವಂತಿದ್ದರೆ, ಇನ್ನು ಕೆಲವರು ಆತ್ಮಸಂಗಾತಿಯ ಜನ್ಮದಿನವನ್ನು ನೆನಪಿಟ್ಟುಕೊಳ್ಳುವ ವ್ಯವಸ್ಥೆಯಾಗಿಯೂ ಬಳಸುತ್ತಾರೆ. ಮೊದಲ ಪ್ರೇಮದ ಹೆಸರೋ, ಮೊದಲ ಸಲ ಭೇಟಿಯಾದ ಸ್ಥಳವೋ... ಮೊದಲ ಮಾತಿನಲ್ಲಿ ಬಂದ ನೆನಪಿಟ್ಟುಕೊಳ್ಳಬಹುದಾದ ಪದವೋ, ಅಥವಾ ಹೆಸರೋ... ಇವೆಲ್ಲವೂ ಪಾಸ್‌ವರ್ಡ್‌ಗಳನ್ನು ಆಚಂದ್ರಾರ್ಕವಾಗಿ ಚಿರಸ್ಥಾಯಿಯಾಗಿಸುವ ಪ್ರಯತ್ನಗಳ ಭಾಗಗಳೇ ಆಗಿರಬಲ್ಲವು. ಆಗಿರಲೇಬೇಕು ಅಂತೇನಿಲ್ಲ!'ಐ ಲವ್ ಯು' ಅನ್ನುವ ಪಾಸ್‌ವರ್ಡ್‌ನಿಂದ ಹಿಡಿದು, 'ಐ ವಿಲ್ ಬ್ರೇಕ್ ಯುವರ್ ಹೆಡ್' ಎಂದೋ, ತೀರಾ ಹೆಚ್ಚು ಸಿಟ್ಟಿದ್ದರೆ IAmGoingToCrushYou ಎಂಬ ಸಂಕೀರ್ಣ ಪದಗಳ ಪಾಸ್‌ವರ್ಡ್ ಕೂಡ ಸಾಮಾನ್ಯ. ಪ್ರೀತಿಯ ಮಗುವಿನ ಹೆಸರು, ಅಮ್ಮನ ಜನ್ಮದಿನ, ಹೆತ್ತವರ ವಿವಾಹ ವಾರ್ಷಿಕೋತ್ಸವ ದಿನ... ಹೀಗೆ ಪಾಸ್‌ವರ್ಡುಗಳ ಅರ್ಥ ಹುಡುಕಿದರೆ ದೊಡ್ಡ ಚರಿತ್ರೆಯೇ ಬಯಲಾಗಲೂಬಹುದು. ಕೆಲವರ ಪಾಸ್‌ವರ್ಡ್ ಯಾವುದು? ಪಾಸ್‌ವರ್ಡೇ ಪಾಸ್‌ವರ್ಡ್... ಅಂದರೆ password! ಮತ್ತೆ ಕೆಲವು ಫನ್ನೀ ಎಲಿಮೆಂಟ್‌ಗಳು drowssap ಅಂತ ಮಾಡಿಟ್ಟುಕೊಂಡಿರುತ್ತಾರೆ. ಏನದು? ಪಾಸ್‌ವರ್ಡನ್ನು ತಿರುವುಮುರುವಾಗಿಸಿದ್ದು! ಹೆಚ್ಚಿನವರು ತೀರಾ ಸಾಮಾನ್ಯವಾಗಿ ಬಳಸುವ ಪಾಸ್‌ವರ್ಡ್ ಎಂದರೆ ತಮ್ಮ ಅಥವಾ ಆತ್ಮೀಯರ ಹೆಸರು ಜತೆಗೆ 123 ಅಂತ ಸೇರಿಸಿಬಿಡುವುದು! ಇದಂತೂ ಹ್ಯಾಕರ್‌ಗಳಿಗೆ ಸ್ವರ್ಗಸದೃಶ.
ಮೊಬೈಲ್‌ಗಳಲ್ಲಿಮನೆಯಲ್ಲಿರುವಾಗ ನಮ್ಮ ಸ್ಮಾರ್ಟ್ ಫೋನ್‌ಗಳಿರುವುದೇ ಮಕ್ಕಳ ಕೈಯಲ್ಲಿ. ಕಚೇರಿಗೆ ಸಂಬಂಧಪಟ್ಟ ಫೈಲುಗಳು, ಅದ್ಯಾವುದೋ ಸಿಹಿನೆನಪಿನ ಆ ಒಂದು ಫೋಟೋ, ಮಕ್ಕಳು ನೋಡಬಾರದ ವೀಡಿಯೋ, ಬೇರೊಬ್ಬರಿಗೆ ಕಾಣಿಸಬಾರದ ಎಸ್ಸೆಮ್ಮೆಸ್ ಅಥವಾ ವಾಟ್ಸಾಪ್ ಸಂದೇಶಗಳು, ಕಚೇರಿಗೆ ಸಂಬಂಧಪಟ್ಟ ಸೂಕ್ಷ್ಮ ವಿಚಾರಗಳೆಲ್ಲವನ್ನೂ ಕಾಯ್ದುಕೊಳ್ಳಲು ಒಂದಿಡೀ ಫೋಲ್ಡರನ್ನೇ ಲಾಕ್ ಮಾಡಿಡುವ, ಮತ್ತು ಅದಕ್ಕೆ ಪಾಸ್‌ವರ್ಡ್ ಮೂಲಕ ರಕ್ಷಣೆ ನೀಡುವ ಸಾಕಷ್ಟು ಆ್ಯಪ್‌ಗಳಿವೆ. App lock ಅಂತ ಮೊಬೈಲ್ ಆ್ಯಪ್ ಸ್ಟೋರ್‌ಗಳಲ್ಲಿ ಹುಡುಕಿದರೆ ಸಾಕು, ಸಿಕ್ಕಿಬಿಡುತ್ತವೆ.ಹೊಸ ಬೆಳವಣಿಗೆಇತ್ತೀಚೆಗೆ ಫ್ಲಿಪ್‌ಕಾರ್ಟ್, ಸ್ನ್ಯಾಪ್‌ಡೀಲ್, ಇ-ಬೇ ಮುಂತಾದ ಇ-ಕಾಮರ್ಸ್ ತಾಣಗಳು, ಫೇಸ್‌ಬುಕ್, ಟ್ವಿಟರ್ ಮೊದಲಾದ ಸಾಮಾಜಿಕ ಜಾಲತಾಣಗಳು, ಇಮೇಲ್ ಮೂಲಕ ಲಾಗಿನ್ ಆಗುವ ಅವಕಾಶ ನೀಡತೊಡಗಿವೆ. ಗ್ರಾಹಕನ ಇಮೇಲ್ ಖಾತೆಯ ಮೂಲಕ ಆತ ಭದ್ರವಾಗಿ ತಮ್ಮ ಜತೆಗಿರುತ್ತಾನೆ ಎಂಬ ದೂರದೃಷ್ಟಿ, ಗ್ರಾಹಕರಿಗೂ ಲಾಗಿನ್‌ಗೆ ಹಲವು ಪಾಸ್‌ವರ್ಡ್ ನೆನಪಿಟ್ಟುಕೊಳ್ಳುವ ಸಮಸ್ಯೆಯಿಲ್ಲದಿರಲಿ ಎಂಬ ಮತ್ತೊಂದು ಕಾರಣ. ಹೀಗಾಗಿ ಒಂದು ಖಾತೆಯಿದ್ದರೆ ಹಲವು ವೆಬ್ ತಾಣಗಳಿಗೆ ಲಾಗಿನ್ ಆಗುವ ಅವಕಾಶ ದೊರೆಯತೊಡಗಿದೆ ಎಂಬುದು ಉಲ್ಲೇಖಾರ್ಹ ಪ್ರಗತಿ.
ಹೀಗೂ ಆಗುತ್ತದೆ!ಫೇಸ್‌ಬುಕ್ ಟೈಮ್‌ಲೈನ್‌ನಲ್ಲಿ ಪೋಸ್ಟ್ ಆಗಿರುವ (ಫ್ರೆಂಡ್ಸ್ ಎಂದು ಕರೆಸಿಕೊಳ್ಳುವವರು ಮಾಡಿರುವ ಅಥವಾ ಹ್ಯಾಕ್ ಆಗಿ ಬಂದಿರುವ) ಅಶ್ಲೀಲ ವೀಡಿಯೋವನ್ನು ಕುತೂಹಲ ತಡೆಯಲಾರದೆ ಕ್ಲಿಕ್ ಮಾಡಿರುತ್ತಾರೆ, ನೋಡಿರುತ್ತಾರೆ. ಹೀಗಾದಾಗ ಅದಕ್ಕೆ ಕೋಡ್ ಮಾಡಲಾಗಿರುವ ಗೌಪ್ಯ ಪ್ರೋಗ್ರಾಂ ಮೂಲಕ ಅದು ವೈರಲ್ ಆಗಿ, ಎಲ್ಲ ಸ್ನೇಹಿತರನ್ನೂ ಟ್ಯಾಗ್ ಮಾಡಿ ಅಶ್ಲೀಲ ವೀಡಿಯೋ ಪೋಸ್ಟ್ ಆಗಿರುತ್ತದೆ. ಮುಂದಿನ ಪೋಸ್ಟ್, 'ಹ್ಯಾಕ್ ಆಗಿದೆ, ಕ್ಷಮಿಸಿ' ಅಂತಿರುತ್ತದೆ.ಪೇಚುಇಮೇಲ್ ಪಾಸ್‌ವರ್ಡನ್ನು ಬ್ಯಾಂಕ್ ಖಾತೆಗೆ ಬಳಸಿ, 'ಅರೆ, ಸರಿಯೇ ಇದೆಯಲ್ಲ' ಅಂತ ಮೂರು ಮೂರು ಬಾರಿ ಬಳಸಿದಾಗ, ಖಾತೆಯೇ ಲಾಕ್ ಆಗಿ, ಮರಳಿ ಬ್ಯಾಂಕಿಗೆ ಹೋಗಿ ಸರಿಪಡಿಸಿಕೊಂಡ ಉದಾಹರಣೆಗಳೂ ಸಾಕಷ್ಟಿವೆ. Memory is short ಅನ್ನುವುದು ಇದಕ್ಕೇ ಅಲ್ಲವೇ!
ಹ್ಯಾಕ್ ಆಗಿದೆ ಎಂಬ ಫೋಬಿಯಾಮತ್ತೆ ಕೆಲವರಿರುತ್ತಾರೆ. ನಮ್ಮ ಇಮೇಲ್ ಅಥವಾ ಸೋಷಿಯಲ್ ಮೀಡಿಯಾ ಇಲ್ಲವೇ ಕಂಪ್ಯೂಟರ್ ಹ್ಯಾಕ್ ಆಗಿದೆ ಅಂತ ಭೀತಿಯಲ್ಲೇ ಬದುಕುವವರು. ಇವರಿಗೆ ಏನೂ ಆಗಿಲ್ಲ ಅಂತ ಎಷ್ಟೇ ಹೇಳಿದರೂ, ಅವರೆದುರಿಗೇ ಪಾಸ್‌ವರ್ಡ್ ಬದಲಾಯಿಸಿಕೊಟ್ಟರೂ, ಆ್ಯಂಟಿ-ಮಾಲ್‌ವೇರ್ ತಂತ್ರಾಂಶದ ಮೂಲಕ ಕ್ಲೀನ್ ಮಾಡಿ ಕೊಟ್ಟರೂ ಅಂಥದ್ದೊಂದು ಭಯ ಹೋಗಿರುವುದಿಲ್ಲ. ಇಲ್ಲ, ಹ್ಯಾಕ್ ಆಗಿದೆ ಅಂತಲೇ ಹೇಳುತ್ತಿರುತ್ತಾರೆ. ಇದು ಮಾನಸಿಕ ಸಮಸ್ಯೆ. ಫೋಬಿಯಾ.ಪಾಸ್‌ವರ್ಡ್ ಟಿಪ್ಸ್ * ಪಾಸ್‌ವರ್ಡ್‌ಗೆ ಯಾವತ್ತೂ ಹೆಸರು, ಜನ್ಮದಿನಾಂಕ ಬಳಸಬೇಡಿ * ಕೇವಲ ವರ್ಡ್‌ಗೆ ಸೀಮಿತವಾಗದಿರಲಿ, ಸೆಂಟೆನ್ಸ್ ಆಗಿರಲಿ * ಆನ್‌ಲೈನ್ ಸಂಪರ್ಕವಿರುವ ಎಲ್ಲಿಯೂ ಕೂಡ (ಇಮೇಲ್, ಕ್ಲೌಡ್) ಪಾಸ್‌ವರ್ಡ್ ಸೇವ್ ಮಾಡಿಟ್ಟುಕೊಳ್ಳಬೇಡಿ * ಡಬಲ್, ಟ್ರಿಪಲ್ ಲೇಯರ್ (ಲಾಗಿನ್ ಪಾಸ್‌ವರ್ಡ್, ಮೊಬೈಲ್ ವೆರಿಫಿಕೇಶನ್ ಪಿನ್ ಅಥವಾ ಒಟಿಪಿ ಎಂಬ ಒನ್ ಟೈಮ್ ಪಾಸ್‌ವರ್ಡ್ ಹಾಗೂ ವೆರಿಫಿಕೇಶನ್ ಚಿತ್ರ) ಭದ್ರತೆ ಇರುವಲ್ಲೆಲ್ಲಾ ಅದನ್ನು ಉಪಯೋಗಿಸಿಕೊಳ್ಳಿ * ಅಕ್ಷರಗಳು ಕ್ಯಾಪಿಟಲ್ ಹಾಗೂ ಸ್ಮಾಲ್ ಅಕ್ಷರಗಳ ಮಿಶ್ರಣವಾಗಿರಲಿ; ಉದಾಹರಣೆಗೆ DontKnowMyPassword * ನಿಮಗೂ ನೆನಪಿನಲ್ಲಿಟ್ಟುಕೊಳ್ಳಲು ಅಸಾಧ್ಯವಾಗಿರುವ ಪ್ರವೇಶ ಪದಗಳನ್ನೆಂದಿಗೂ ಬಳಸಬೇಡಿ, ಉದಾ: SshosIDndh#!24% * ನರ್ಸರಿ ರೈಮ್ ಅಥವಾ ಇಷ್ಟದ ಚಿತ್ರಗೀತೆ, ಇಷ್ಟವಾದ ನಾಣ್ಣುಡಿ ನೆನಪಿದ್ದರೆ, ಪಾಸ್‌ವರ್ಡ್‌ಗಾಗಿ ಅದರ ಸಾಲುಗಳನ್ನು ಬಳಸಬಹುದು * ಸುಲಭವಾಗಿ ಊಹಿಸಬಹುದಾದ ಮತ್ತು ಡಿಕ್ಷನರಿಯಲ್ಲಿರುವ ಪದಗಳು ಪಾಸ್‌ವರ್ಡ್‌ನಲ್ಲಿರಬಾರದು * ಅಕ್ಷರ ಕಾಂಬಿನೇಷನ್‌ಗಳ ಬಗ್ಗೆ ಹೇಳುವುದಾದರೆ, a ಬದಲು @, 5 ಬದಲು s ಅಥವಾ ಪಾಸ್‌ವರ್ಡ್‌ನಲ್ಲಿರುವ ಪ್ರತಿಯೊಂದು s (ಉದಾಹರಣೆ ಮಾತ್ರ) ಅಕ್ಷರದ ಬದಲು ನಿರ್ದಿಷ್ಟ ನಂಬರ್ ಬಳಸಿ * ಬ್ಯಾಂಕುಗಳ ತಾಣಗಳಲ್ಲಿ ಪಾಸ್‌ವರ್ಡ್ ನಮೂದಿಸಲು ವರ್ಚುವಲ್ ಕೀಬೋರ್ಡ್ ನೀಡಲಾಗಿರುತ್ತದೆ. ಆ ಸ್ಕ್ರೀನ್ ಕೀಬೋರ್ಡನ್ನೇ ಬಳಸಿ * ಇನ್ನೂ ನೆನಪಿಟ್ಟುಕೊಳ್ಳುವುದು ಕಷ್ಟವೆಂದಾದರೆ, ಬರೆದಿಟ್ಟುಕೊಳ್ಳಿ. ಆದರೆ ಪೂರ್ಣ ಪಾಸ್‌ವರ್ಡನ್ನಲ್ಲ, ಪದಗುಚ್ಛದ ಒಂದು ಭಾಗವನ್ನು ಮಾತ್ರ. ಮತ್ತೊಂದು ಭಾಗ ನಿಮ್ಮ ಮೆದುಳಿನಲ್ಲಿ ಸ್ಟೋರ್ ಆಗಿರಲಿ. * ದುಡ್ಡಿನ ವ್ಯವಹಾರಕ್ಕೆ ಗೂಗಲ್ ಕ್ರೋಮ್ ಬ್ರೌಸರ್‌ನಲ್ಲಿ Incognito ವಿಂಡೋ, ಫೈರ್‌ಫಾಕ್ಸ್‌ನಲ್ಲಿ Private Browsing, ಇಂಟರ್ನೆಟ್ ಎಕ್ಸ್‌ಪ್ಲೋರರ್‌ನಲ್ಲಿ 'InPrivate Browsing' ಬಳಸಿ. ನಿಮ್ಮ ವಹಿವಾಟಿನ ಹಿಸ್ಟರಿ ಆ ಕಂಪ್ಯೂಟರಿನ ಟೆಂಪರರಿ ಫೋಲ್ಡರ್‌ನಲ್ಲಿ (cache) ಉಳಿಯುವುದಿಲ್ಲ * ಯಾವುದೇ ಕಾರಣಕ್ಕೆ ಸೈಬರ್ ಕೆಫೆಗಳಲ್ಲಿ ಕುಳಿತು ಬ್ಯಾಂಕಿಂಗ್, ಕ್ರೆಡಿಟ್ ಕಾರ್ಡ್ ಮುಂತಾದವುಗಳನ್ನು ಬಳಸಬೇಡಿ * ಇದು ಕಡ್ಡಾಯ: ಕೆಲಸವಾದ ಬಳಿಕ ಲಾಗೌಟ್ ಮಾಡಿದ ಬಳಿಕವೇ ಬ್ರೌಸರ್ ಮುಚ್ಚಿ * ಪಾಸ್‌ವರ್ಡ್/ಪಿನ್ ನಂಬರ್ ಟೈಪ್ ಮಾಡುವಾಗ ಹಿಂದೆ-ಮುಂದೆ, ಅಕ್ಕ-ಪಕ್ಕ ಯಾರೂ ಇಲ್ಲದಿರುವುದನ್ನು ಖಾತ್ರಿಪಡಿಸಿಕೊಳ್ಳಿ.

