ಮತ್ತೆ ಹಾಡಿತು ಮಲೆನಾಡು
ಮಳೆ ಬೀಳುತ್ತಿದ್ದಂತೆ ಮಲೆನಾಡು ಮೈದುಂಬುತ್ತದೆ. ಕಳೆದೈದು ವರುಷಗಳಿಂದ ಸೊರಗಿದ್ದ ಮಲೆನಾಡು ಈ ಬಾರಿ ನಿಜಕ್ಕೂ 'ಮಳೆ'ನಾಡೇ ಆಗಿದೆ. ಈ ನೆಲದ ಪ್ರಾಕೃತಿಕ ಸಿರಿಯ ಸೊಬಗು ಸಹಜವಾಗಿ ತೆರೆದುಕೊಂಡಿದೆ. ಮಲೆನಾಡಿನ ಹಾಡುಪಾಡು ಇಲ್ಲಿ ತೆರೆದುಕೊಂಡಿದೆ.
ಮತ್ತೆ ಹಾಡಿತು ಮಲೆನಾಡುಮಲೆನಾಡಮ್ಮನ ಮಡಿಲಿನಲಿಕರ್ಮುಗಿಲೊಡಲಿನಲಿಮನೆ ಮಾಡಿರುವೆನು ಸಿಡಿಲಿನಲಿಮಿಂಚಿನ ಕಡಲಿನಲಿ!ಬನಗಳ ಬೀಡುಚೆಲ್ವಿನ ನಾಡು
ಮೋಹನ ಭೀಷಣ ಮಲೆನಾಡು!ರಾಷ್ಟ್ರಕವಿ ಕುವೆಂಪು ಮಲೆನಾಡಿನ ಚಿತ್ರಣವನ್ನು ವರ್ಣಿಸಿದ ಬಗೆ ಇದು. ಪಶ್ಚಿಮಘಟ್ಟದ ಸೆರಗಿನ ಮಲೆನಾಡಿನ ಒಡಲು ವೈವಿಧ್ಯತೆಗಳ ಆಗರ. ಬಾನ ಚುಂಬಿಸುವ ಗಿರಿಶಿಖರ, ಮುಗಿಲೆತ್ತರಕ್ಕೆ ಚಾಚಿದ ಮರಗಳು, ದಟ್ಟ ಕಾನನ, ನದಿಗಳ ಜುಳು ಜುಳು ನಿನಾದ, ನೆಲ-ಮುಗಿಲನ್ನು ತಬ್ಬಿದ ಇಬ್ಬನಿ ಎತ್ತೆತ್ತ ನೋಡಿದರೂ ಪ್ರಕೃತಿ ಬರೆದ ದೃಶ್ಯಕಾವ್ಯ.ಕುವೆಂಪು ಕಂಡ ಆ ಮಲೆನಾಡು ಕಳೆದೈದು ವರ್ಷಗಳಿಂದ ಸೊರಗಿತ್ತು. ಮಳೆಯಿಲ್ಲದೆ ಬರಡಾಗಿತ್ತು. ಈ ಬಾರಿ ಮಾತ್ರ ಮಲೆನಾಡಿಗೆ ಹಸಿರು ಸೀರೆಯುಟ್ಟ ಮದುವಣಗಿತ್ತಿಯ ಕಳೆ. ಒಡಲು ಒಣಗಿಸಿಕೊಂಡು ನಿಸ್ತೇಜವಾಗಿ ಬಿದ್ದಿದ್ದ ನದಿ, ಹಳ್ಳಕೊಳ್ಳಗಳಿಗೆ ದಿಬ್ಬಣದ ಸಡಗರ. ಹಸಿರುಟ್ಟ ಪ್ರಕೃತಿಯ ಸಂದಿಗೊಂದಿಗಳಿಂದ ಹನಿ ಹನಿಗೂಡಿ ಹರಿದು ಬಂದು ಧುತ್ತನೆ ಹಾರುವ ಜಲಪಾತಗಳ ನಾದವೈಭವ. ಕಾರ್ಮುಗಿಲು ಕವಿದು ಧೋ ಎಂದು ಸುರಿವ ಮಳೆಯ ನಡುವೆ ಅಪರೂಪಕ್ಕೊಮ್ಮೆ ಇಣುಕಿ ನೋಡುವ ನೇಸರನ ನೆರಳು-ಬೆಳಕಿನ ಸಂಯೋಜನೆ.
ಮನೋಲ್ಲಾಸದ ಮಲೆನಾಡುಮಲೆನಾಡಿಗೆ ಈಗ ಹೆಜ್ಜೆ ಇಟ್ಟರೆ ಅಲ್ಲಿ ಮಾತುಗಳಿಗೆ ಜಾಗವಿಲ್ಲ. ಮಲೆನಾಡು ತಾನೇ ತಾನಾಗಿ ಮಾತಾಡುತ್ತದೆ. ಕಣ್ಮನ ತಣಿಸುವ ಜತೆ ಜತೆಗೆ ಮಳೆ, ಗಾಳಿ, ನೀರ ರಾಶಿಯ ನಡುವೆಯೂ ಒಂದು ಬೆಚ್ಚನೆಯ ಅನುಭವ ಕಟ್ಟಿಕೊಡುತ್ತದೆ. ಹಸಿರು ಸಿರಿಯ ನಡುವಿನ ಒಂದೊಂದು ದೃಶ್ಯವೂ ಮನಪಟಲದಲ್ಲಿ ಅಚ್ಚೊತ್ತುತ್ತವೆ. ಒತ್ತಡದ ಬದುಕಲ್ಲಿ ಸಿಲುಕಿ ನಲುಗಿದ ಮನಸ್ಸು ಮುದಗೊಂಡು ಹೊಸ ಉತ್ಸಾಹ ಮೂಡುತ್ತದೆ. ಇಂತಹದ್ದೊಂದು ಪ್ರಕೃತಿ ಸಿರಿಯ ನಡುವೆ ನಿರುಮ್ಮಳವಾಗಿ ಬದುಕಿಬಿಡಬೇಕೆನಿಸುತ್ತದೆ. ಮಲೆನಾಡಿನ ನಿಸರ್ಗದ ರಮ್ಯತೆ ಅಂತಹದ್ದೊಂದು ಮನೋಲ್ಲಾಸ ನೀಡಲು ಈಗ ಮತ್ತೆ ಸಜ್ಜುಗೊಂಡಿದೆ.ಬೆಟ್ಟಗುಡ್ಡಗಳ ಮೇಲೆಲ್ಲ ಕವಿದ ದಟ್ಟ ಮಂಜು ಆಗೊಮ್ಮೆ ಈಗೊಮ್ಮೆ ಪರದೆ ಸರಿಸಿ ಬಚ್ಚಿಟ್ಟ ಸೌಂದರ‍್ಯವನ್ನು ಹೊರಚೆಲ್ಲುತ್ತದೆ. ಅದೆಲ್ಲೋ ಅಡಗಿ ಕುಳಿತಿದ್ದ ಕೊರೆವ ಚಳಿ ಏಕಾಏಕಿ ಸುಖಾಸುಮ್ಮನೆ ಬಂದು ತಣ್ಣಗೆ ಮೈಸವರಿ ಹಾಯ್‌ ಎಂದು ಹೇಳಿ ಮರೆಯಾಗುತ್ತದೆ. ಬಾನೆತ್ತರದ ಮರಗಳ ಮೇಲೆ ತೋರಣ ಕಟ್ಟಿದ ನೂರೆಂಟು ಬಗೆಯ ಬಳ್ಳಿಗಳ ಮೇಲಿಂದ ಒಮ್ಮೆಗೇ ಅಮೃತಬಿಂದುಗಳ ಸಿಂಚನವಾಗುತ್ತದೆ. ದಣಿವಾರಿಸಿಕೊಳ್ಳಲೋ ಎಂಬಂತೆ ಅಪರೂಪಕ್ಕೊಮ್ಮೆ ಮಳೆ ನಿಂತರೂ ಮರದ ಎಲೆಗಳು ಚಟಪಟ ಎಂದು ತೊಟ್ಟಿಕ್ಕುತ್ತ ಮಳೆಗೆ ನಿರಂತರತೆ ಒದಗಿಸುತ್ತವೆ. ರಾತ್ರಿ-ಹಗಲೆನ್ನದೆ ಪಟ್ಟುಬಿಡದೆ ಸುರಿದ ಜಡಿಮಳೆಯ ನಡುವೆ ಅಪರೂಪಕ್ಕೆ ಇಣುಕಿದ ಸೂರ‍್ಯನ ಬೆಳಕಲ್ಲಿ ಅಲ್ಲೇ ಮರದ ಕೊಂಬೆಯನ್ನು ಅಪ್ಪಿ ಮುದುಡಿ ಕುಳಿತ ಮಂಗಗಳು ಮೆಲ್ಲಗೆ ಮೈಮುರಿದು ಟರ್ರ್‌.. ಎನ್ನುತ್ತ ಕೆಳಗಿಳಿದು ಬಂದು ಮಾತಿಗಿಳಿಯುತ್ತವೆ.
ಬೇಸಿಗೆಯಲ್ಲಿ ಪಾತಾಳಗರಡಿ ಹಾಕಿ ಹುಡುಕಿದರೂ ಕಣ್ಣಿಗೆ ಬೀಳದ ಸಹಸ್ರ ಸಹಸ್ರ ಕ್ರಿಮಿಕೀಟಗಳು, ಬಗೆ ಬಗೆಯ ಕಪ್ಪೆಗಳು ಮಳೆಬಿದ್ದು ನೆಲದ ಒಡಲು ತಣಿಯುತ್ತಲೇ ಓಡೋಡಿ ಬಂದು ಮೇಳ ಎಬ್ಬಿಸುತ್ತವೆ. ಗಿಡಗಂಟಿಗಳು ಅದೆಂಥದೋ ಧಾವಂತದಲ್ಲಿ ದಿನ ಬೆಳಗಾಗುವುದರೊಳಗೆ ಆಳೆತ್ತರಕ್ಕೆ ಬೆಳೆದು ನಿಂತು ಬಾಗಿ ಬಾಗಿ ತೂಗುತ್ತವೆ. ಪ್ರಕೃತಿಯ ರಾಜಗಾಂಭೀರ‍್ಯಕ್ಕೆ ಬಿದಿರು ಮೆಳೆಗಳು ಚಾಮರ ಬೀಸಿ ಮೆರುಗು ನೀಡುತ್ತವೆ. ಹಳ್ಳಕೊಳ್ಳ, ಕೆರೆಕಟ್ಟೆಗಳೆಲ್ಲ ಕೆಂಬಣ್ಣದ ನೀರಿಂದ ತುಂಬಿ ತುಳುಕುತ್ತ ಕಾಲಕ್ರಮೇಣ ತಿಳಿಯಾಗಿ ಮತ್ತೆಲ್ಲೋ ಹರಿದು ವೈಯ್ಯಾರದಿಂದ ಧುಮ್ಮಿಕ್ಕಿ ಹಾಲ್ನೊರೆ ಚೆಲ್ಲುತ್ತವೆ. ಭುಗ್ಗನೆ ಮೇಲೆದ್ದ ನೂರೆಂಟು ಅಣಬೆಗಳು, ಸಹಸ್ರಾರು ಕಿಲೋಮೀಟರು ಪಯಣಿಸಬೇಕೇನೋ ಎಂಬ ಉಮೇದಿನಲ್ಲಿ ಲಗುಬಗೆಯಿಂದ ಹರಿದಾಡುವ ಹುಳು ಹುಪ್ಪಟೆಗಳು, ಮಳೆ, ಚಳಿ, ಗಾಳಿಯಲ್ಲಿ ಮುದ್ದೆಯಾಗಿ ಕುಳಿತು ಆಗೊಮ್ಮೆ, ಈಗೊಮ್ಮೆ ಮೆಲ್ಲಗೆ ಹಣಕಿ ನೋಡಿ ಮತ್ತಲ್ಲೇ ಮುದುಡುವ ಪ್ರಾಣಿ ಪಕ್ಷಿಗಳು...ಮಳೆಗೆ ಮಲೆನಾಡು ವೈಭವಕ್ಕೆ ಹೊರಳಿಬಿಡುವುದಷ್ಟೇ ಅಲ್ಲ; ಮಲೆನಾಡಿನ ಜನ ಕೂಡ ಬದುಕಿನ ಮುದಿನ ದಿನಗಳನ್ನು ಕಟ್ಟಿಕೊಳ್ಳುವ ಕಾಲವದು. ಭಾರಿ ಮಳೆಗೆ ನದಿ, ಹಳ್ಳಕೊಳ್ಳಗಳೆಲ್ಲ ಮೈದುಂಬಿ ಪ್ರವಾಹ ಉಕ್ಕುತ್ತಿದ್ದಂತೆ ಎಲ್ಲೆಂದರಲ್ಲಿ ಹತ್ತಿ ಹತ್ತಿ ಬರುವ ಬಗೆ ಬಗೆಯ ಮೀನುಗಳಲ್ಲಿ ಒಂದಷ್ಟಾದರೂ ಹತ್ತುಮೀನು ಕಡಿಯುವವರ ಪಾಲಾಗುತ್ತವೆ. ಮಲೆನಾಡಿನಲ್ಲಿ ಬದುಕು ಕಟ್ಟಿಕೊಂಡವರು ಆ ನೆಲದ ಅನುಭವದ ಗಣಿ. ಅವರದ್ದೊಂದು ಬಹುದೊಡ್ಡ ಸಾಂಸ್ಕೃತಿಕ ಪರಂಪರೆ. ಪ್ರಾಕೃತಿಕ ಬದಲಾವಣೆಗೆ ತಕ್ಕಂತೆ ಊಟ, ಉಡುಗೆಯಲ್ಲೂ ಬದಲಾವಣೆ. ಹತ್ತುಮೀನು ಸಾರಿನ ರುಚಿ ಸವಿಯುತ್ತಲೇ ಹೊಲಗದ್ದೆಗಳಲ್ಲಿ ಅವರ ಶ್ರಮದ ಜೀವನ ಶುರುವಾಗಿರುತ್ತದೆ. ತಮ್ಮ ಜೀವನಾನುಭವದ ಮೂಲಕವೇ ಜಡಿಮಳೆಯ ನಡುವೆಯೂ ಬದುಕಿನ ಹೆಜ್ಜೆಗಳನ್ನು ಇಡುತ್ತಾ ಸಾಗುತ್ತಾರೆ.

