ಮೌನದ ಮೆರವಣಿಗೆ!
ದಟ್ಟ ಕಾಡಿನ ಸಂದಿಯಿಂದ ಮೆಲ್ಲಗೆ ಹೊರಸೂಸುವ ಸೂರ‌್ಯರಶ್ಮಿಯಿಂದ ದಟ್ಟವಾದ ಮಂಜು ಸರಿಯುತ್ತಾ ಹೋದಂತೆ ಮಲೆನಾಡಿನ ಕಾಡೊಳಗಿನ ಒಂಟಿ ಮನೆಗಳಿಂದ ಮೇಲೇಳುವ ಸೌದೆ ಒಲೆಗಳ ಹೊಗೆಯ ಚಿತ್ತಾರ. ಆ ಮನೆಗಳ ಹತ್ತಾರು ಮೀಟರ್ ದೂರಕ್ಕೆ ಬೆಲ್ಲದ ಕಾಫಿಯ ಘಮ. ಮೈಕೊರೆಯುವ ಚಳಿಯಲ್ಲಿ ಸಿಕ್ಕುವ ಒಂದು ಕಪ್ ಕಾಫಿ ಕಟ್ಟಿಕೊಡುವ ಅನುಭವಗಳ ಹೂರಣವೇ ವಿಭಿನ್ನ. ಚಳಿಯ ಅನುಭೂತಿಯಲ್ಲಿ ಮೈಮರೆಯುವ ಮಲೆನಾಡಿಗರಿಗೆ ಮಾಗಿ ಚಳಿಯ ದಿನಗಳೆಂದರೆ ಮೌನದ ಸುದೀರ್ಘ ಮೆರವಣಿಗೆ!ಇತ್ತ ಮಲೆನಾಡಿನ ನಗರ, ಪಟ್ಟಣಗಳೂ ಮಾಗಿ ಚಳಿಯ ಬಿಗಿ ಹಿಡಿತದಿಂದ ಬಿಡಿಸಿಕೊಂಡಿಲ್ಲ. ಮೈ ನಡುಗಿಸುವ ಚಳಿಗೆ ಹೆದರಿ ಎಷ್ಟೋ ಮಂದಿ ವಾಕಿಂಗ್, ಜಾಗಿಂಗ್‌ಗೇ ಚಕ್ಕರ್ ಹಾಕುತ್ತಿದ್ದಾರೆ. ಬೆಚ್ಚನೆಯ ಜರ್ಕಿನ್, ಸ್ವೆಟರ್, ಮಂಕಿಕ್ಯಾಪ್ ಹಾಕಿದರೂ ನಡುಕ ಹುಟ್ಟಿಸುವ ಚಳಿಯಲ್ಲಿ ಸೈಕಲ್‌ನ ಬೆಲ್ಲನ್ನು ಟ್ರಿಣ್ ಟ್ರಿಣ್ ಮಾಡಿಕೊಂಡು ಮನೆ ಮನೆಗೆ ಪೇಪರ್ ಹಾಕುವ ಹುಡುಗರು ಈ ಚಳಿ ಯಾವಾಗ ಮುಗಿಯುತ್ತಪ್ಪಾ ಎಂದು ಗೊಣಗುತ್ತಾರೆ. ದೂರದ ಊರುಗಳಿಂದ ಬಸ್ಸು, ರೈಲುಗಳಲ್ಲಿ ಬಂದಿಳಿಯುವ ಪ್ರಯಾಣಿಕರು ಕೂಡ ಮೊದಲು ಹುಡುಕುವುದು ಒಂದು ಕಪ್ ಬಿಸಿ ಬಿಸಿ ಕಾಫಿ ಸಿಕ್ಕುವ ಕ್ಯಾಂಟೀನ್ ಅಥವಾ ಹೋಟೆಲ್. ನಿಜ, ಮುಂಜಾನೆ ಐದಕ್ಕೇ ಜೀವ ಪಡೆದುಕೊಂಡು ಲವಲವಿಕೆಗೆ ಜಾರುತ್ತಿದ್ದ ಪೇಟೆಗಳೆಲ್ಲ ಈಗ ಮಂಜು ಕವಿದು, ಚಳಿ ಅಡರಿ ಗಂಟೆ ಎಂಟಾದರೂ ಮೌನದಲ್ಲಿ ಅದ್ದಿ ತೆಗೆದಂತೆ ಭಾಸವಾಗುತ್ತಿವೆ.ರಸ್ತೆಯ ಸಂದಿಗೊಂದಿಗಳಲ್ಲಿ ಬಿದ್ದಿ ಕಸದ ರಾಶಿಗೆ ಬೆಂಕಿ ಹಚ್ಚಿ ಕೈಬೆಚ್ಚಗೆ ಮಾಡಿಕೊಳ್ಳುವ ರಾತ್ರಿ ಪಾಳಿಯ ಆಟೊ ಡ್ರೈವರ್‌ಗಳು... ರಾತ್ರಿ ಪೂರ್ತಿ ಚಳಿಗೆ ಶಾಪ ಹಾಕಿಕೊಂಡೇ ನೈಟ್‌ಬೀಟ್ ಮುಗಿಸಿ ಮನೆ ಕಡೆಗೆ ಹೊರಟ ಪೊಲೀಸರು... ಬೆಳ್ಳಂಬೆಳಗ್ಗೆ ಮಾರುಕಟ್ಟೆಗೆ ಹೋಗಿ ತರಕಾರಿ ಖರೀದಿಸಿ ಬೀದಿ ಬೀದಿಗಳಲ್ಲಿ ಕೂಗು ಹಾಕುತ್ತ ಸಾಗುವವರು... ಮನೆ ಮನೆಗೆ ಹಾಲಿನ ಪ್ಯಾಕೆಟ್‌ಗಳನ್ನು ತಲುಪಿಸುವ ಹಾಲಪ್ಪಗಳು... ಹೌದು, ಈ ಚಳಿಯೆಂಬ ಮಾಯೆಗೆ ಮುದುಡಿ ಮುದ್ದೆಯಾಗದವರೇ ಇಲ್ಲ.
ಕಾಡುಹಣ್ಣುಗಳ ಕಾಲಮಲೆನಾಡಲ್ಲಿ ಮಳೆಗಾಲ ಕಳೆದು ಮಾಗಿ ಚಳಿ ಆವರಿಸುತ್ತಿದ್ದಂತೆ ಕಾಡುಗಳಲ್ಲಿ ಹೊಸದೊಂದು ಲೋಕವೇ ತೆರೆದುಕೊಳ್ಳುತ್ತದೆ. ದಟ್ಟ ಕಾಡೊಳಗೆ ಕಾಲಿಟ್ಟರೆ ಇಡೀ ಕಾಡು ಸುವಾಸನೆಯಲ್ಲಿ ಅದ್ದಿ ತೆಗೆದಂತೆ ಪರಿಮಳ ಸೂಸುತ್ತದೆ. ಇಡೀ ಕಾಡಿಗೇ ದುಂಬಿಗಳು ಮುತ್ತಿಕೊಂಡು ಝೇಂಕಾರ ಮಾಡುತ್ತವೆ. ಇದು ವನಸುಮಗಳು ಅರಳಿ ಹಣ್ಣುಗಳಾಗುವ ಕಾಲ. ಮಲೆನಾಡಿನ ಕಾಡುಗಳ ಕೌತುಕ ಕಣ್ತುಂಬಿಕೊಳ್ಳಲು, ಕಾಡು ಅರಿಯಲು ಹೊರಟವರಿಗೆ ಕಾಡುಗಳಲ್ಲೇ ಭೂರಿಭೋಜನ! ಹೌದು, ಮಲೆನಾಡಿನ ಕಾಡೊಳಗೆ ಈಗ ಹಣ್ಣುಗಳ ಸುಗ್ಗಿ. ಮಾವಿನಮರಗಳಲ್ಲಿ ಈಗಷ್ಟೇ ಹೂವರಳಿ ಮಿಡಿಮಾವಿನ ಕಾಯಿಗಳು ಕುಡಿಯೊಡೆಯುತ್ತಿದ್ದು, ಅವುಗಳಿಗೆ ಉಪ್ಪುಕಾರ ಹಚ್ಚಿ ತಿನ್ನುವುದೇ ಸೊಗಸು. ಬಕ್ಕೆ, ಬಿಳುವ, ಚಂದ್ರಬಕ್ಕೆ ಸೇರಿದಂತೆ ಥರಾವರಿ ಹಲಸಿನ ಹಣ್ಣುಗಳು, ಸಿಹಿನೇರಲು, ಜಂಬುನೇರಳೆ, ನಾಯಿನೇರಳೆ, ಕುನ್ನೇರಲು, ಪನ್ನೇರಲು, ಬಿಳಚಿಹಣ್ಣು, ಬಿಲುಮಾರಲು (ಬಿಲ್ವಾರ), ಸಂಪಿಗೆ, ಹುಲಿಗೆಹಣ್ಣು, ಕೌಳಿಹಣ್ಣು, ಕಬಳೆಹಣ್ಣು, ಮಜ್ಜಿಗೆಹಣ್ಣು, ರಂಜಲಹಣ್ಣು, ಗೇರುಹಣ್ಣು, ಕುರುಟಿಹಣ್ಣು, ಕರಿಮುಳ್ಳೆ, ಬಿಳಿಮುಳ್ಳೇಹಣ್ಣು, ಹಲಗೇರ ಹಣ್ಣು, ಮುರಗಲ, ಪೆಟ್ಲೆಹಣ್ಣು, ಕಾರೆ, ಬುಡಗಿ, ಬುಡಮೆ, ನೆಲ್ಲಿ, ಜಾರಿಗೆ, ಅಡ್ಕರೆ, ಕಾಡುತೊಂಡೆ, ಅತ್ತಿ, ಆಲ, ಸೀಗೆಹಣ್ಣು, ಸರೋಳಿ, ಕುಂಟಲ್, ಕೊಟ್ಟೆ, ಅಪ್ಪಿ, ಪುನರ್ಪುಳಿ, ನೆಲನೆಲ್ಲಿ, ಸೀತಾಫಲ, ರಾಮಫಲ, ಕಾಡುಕಿತ್ತಳೆ, ಸಿಗಂಚಿಕಾಯಿ ಹೀಗೆ ನೂರಾರು ಹಣ್ಣುಗಳ ಲೋಕವೇ ತೆರೆದುಕೊಳ್ಳುತ್ತಿದೆ. ಆದರೆ, ಕಾಡೊಳಗೆ ಸಿಕ್ಕುವ ಹಣ್ಣೆಲ್ಲವೂ ಯೋಗ್ಯವಲ್ಲ. ಗೊತ್ತಿಲ್ಲದೆ ಸಿಕ್ಕಸಿಕ್ಕ ಹಣ್ಣುಗಳನ್ನೆಲ್ಲ ತಿಂದರೆ ಜೀವಕ್ಕೆ ಅಪಾಯ ತಪ್ಪಿದ್ದಲ್ಲ. ಪ್ರಾಣಿ, ಪಕ್ಷಿಗಳು ಅರೆಬರೆ ತಿದ್ದುಬಿಟ್ಟ ಹಣ್ಣುಗಳನ್ನು ತಿಂದರೆ ಜೀವಕ್ಕೆ ಕುತ್ತು ಬರುವ ಸಾಧ್ಯತೆ ಹೆಚ್ಚು. ಯಾವ ಕಾಡುಹಣ್ಣುಗಳನ್ನು ತಿನ್ನಬಹುದು ಎಂಬ ಬಗ್ಗೆ ಸ್ಥಳೀಯರಿಂದ ಮಾಹಿತಿ ಪಡೆದು, ಅವುಗಳನ್ನು ತೊಳೆದು ಶುಚಿಗೊಳಿಸಿಕೊಂಡು ತಿನ್ನುವುದು ಕ್ಷೇಮಕರ. ಮಲೆನಾಡಿನ ಮಾಗಿ ಚಳಿಯ ಅನುಭೂತಿ ಪಡೆಯಲು, ಕಾಡುಹಣ್ಣುಗಳ ರುಚಿ ಸವಿಯಲು ಇದು ಸಕಾಲ.


