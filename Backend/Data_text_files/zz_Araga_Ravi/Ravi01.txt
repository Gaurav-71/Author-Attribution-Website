ಐದು ವರ್ಷದ ನಡಿಗೆ...ರಾಜಕಾರಣದ ವ್ಯಾಪ್ತಿ ನಮ್ಮ ನಿಮ್ಮ ಚಿಂತನೆಯಷ್ಟು ಚಿಕ್ಕದಲ್ಲ. ಅದರ ಒಳಹೂರಣ ಅರಿಯುವುದೂ ಸುಲಭವಲ್ಲ. ರಾಜಕಾರಣಿಗಳ ಸಂಕಟ, ಅಪಮಾನ, ಮಾನಸಿಕ ವೇದನೆ, ಒತ್ತಡ, ಆತಂಕ, ತಲ್ಲಣ ಯಾರ ಅರಿವಿಗೂ ಬರುವುದಿಲ್ಲ. ಯಾವುದೋ ಅಪವಾದಗಳಿಗೆ ಖಾಸಗಿ ಬದುಕಿನಲ್ಲಿ ಏಳುವ ಬಿರುಗಾಳಿ, ರಾಜಕೀಯ ಭವಿಷ್ಯದ ಮೇಲೆ ಬೀಳುವ ಹೊಡೆತ, ಬಿಡದೆ ಅಂಟಿಕೊಳ್ಳುವ ಅಧಿಕಾರದ ಹಪಹಪಿ ಎಲ್ಲವನ್ನೂ ಸ್ಥಿತಪ್ರಜ್ಞೆಯಿಂದ ಸ್ವೀಕರಿಸಿ ರಾಜಕಾರಣದಲ್ಲಿ ಯಶಸ್ಸಿನ ಹಾದಿ ಕಂಡುಕೊಳ್ಳಬೇಕು. ಸೋತಾಗ ಕೆಲವರು ಗಳಗಳನೆ ಅತ್ತಿದ್ದು ನಮಗೆ ಜೋಕ್‌ ಎನಿಸಿಬಿಡುತ್ತದೆ. ಆದರೆ, ಒಂದೇ ಒಂದು ಗೆಲುವಿಗಾಗಿ ಅದೇ ರಾಜಕಾರಣಿಗಳು 5 ವರ್ಷ ಪಾದ ಸವೆಸಿದ್ದು, ಸವಾಲುಗಳನ್ನು ಎದುರಿಸಿದ್ದು, ಅಪಮಾನಗಳನ್ನು ಸಹಿಸಿದ್ದು ನೆನಪಿಗೇ ಬರುವುದಿಲ್ಲ. ಭ್ರಷ್ಟಾಚಾರ, ಸ್ವಜನಪಕ್ಷಪಾತ, ಹಗರಣ ರಾಜಕಾರಣದಲ್ಲಿ ಸರ್ವೇ ಸಾಮಾನ್ಯವಾಗಿ ನಮ್ಮಲ್ಲಿ ಎಲ್ಲರ ಬಗ್ಗೆಯೂ ಅಸಹ್ಯ ಭಾವನೆ ಹುಟ್ಟಿರಬಹುದು. ಆದರೆ, ಅದರ ನಡುವೆಯೂ ಇಂದಿಗೂ ಒಂದಷ್ಟು ಮೌಲ್ಯಗಳನ್ನು ಉಳಿಸಿಕೊಂಡು ರಾಜಕಾರಣ ಮಾಡಿದರೂ ಜನ ಕೈಹಿಡಿಯದೆ ಸೋತವರ ಅಂತರಾಳಕ್ಕೆ ಬಿದ್ದ ಪೆಟ್ಟಿನ ಗಾಯ ಅಗಾಧವಾದುದು.ಅಧಿಕಾರದ ಆಸೆ ಸಹಜವೇ ಆಗಿದ್ದರೂ ಅದನ್ನು ಪಡೆಯಲು ಮಾಡುವ ಕಸರತ್ತು ಇದೆಯಲ್ಲ; ಅದು ಬಿರುಗಾಳಿಗೆ ಸಿಲುಕಿದ ತರಗೆಲೆಯಂತೆ ಒದ್ದಾಡುವ, ಆಳ ಸಮುದ್ರದಲ್ಲಿ ಮುಳುಗೇಳುವ, ಕೆಲವೊಮ್ಮೆ ಬರೀ ಗಾಳಿಯಲ್ಲಿ ಗುದ್ದಾಡುವ ನಿರಂತರ ಪ್ರಕ್ರಿಯೆ. 'ತಪಸ್ಸು ಮಾಡಿದರೆ ದೇವರನ್ನಾದರೂ ಒಲಿಸಿಕೊಳ್ಳಬಹುದೇನೊ, ಜನರನ್ನು ಒಲಿಸಿಕೊಳ್ಳುವುದು ಕಡುಕಷ್ಟ' ಎಂಬ ರಾಜಕಾರಣಿಗಳ ಉದ್ಗಾರದಲ್ಲಿ ಸತ್ಯವಿದೆ. ಒಂದರೆಗಳಿಗೆಯೂ ನಿರಾಳವಾಗಿ ಕಾಲ ಕಳೆಯುವಂತಿಲ್ಲ. ಹಗಲಿರುಳೆನ್ನದೆ ಸುತ್ತಾಡಿದ್ದು, ಮಾಡಿದ ಅಭಿವೃದ್ಧಿ ಕೆಲಸ, ಕಷ್ಟ ಸುಖಕ್ಕೆ ಸ್ಪಂದಿಸಿದ್ದು, ಜನಪ್ರಿಯತೆ, ಕೈಬಿಟ್ಟ ಕೋಟಿ ಕೋಟಿ ಹಣ ಯಾವುದೂ ಕೈಹಿಡಿಯದೆ ಸೋತು ಚೇತರಿಸಿಕೊಳ್ಳಲಾಗದೆ ಬದುಕನ್ನೇ ಬರಿದು ಮಾಡಿಕೊಂಡ ಅದೆಷ್ಟೋ ನಿದರ್ಶನಗಳು ಕಣ್ಣೆದುರಿಗಿವೆ. ಬಂಡವಾಳ ಹಾಕಿ ಬಂಡವಾಳ ತೆಗೆಯುವ ಇಂದಿನ ರಾಜಕಾರಣದಲ್ಲಿ ಗೆಲ್ಲುವುದಕ್ಕೆ ಬೇಕಾದ ವೋಟಿನ ಬಂಡವಾಳ ಹಿಡಿದಿಟ್ಟುಕೊಳ್ಳುವುದು ಕಲೆಗಾರಿಕೆ.
ಚುನಾವಣೆಯಲ್ಲಿ ಗೆದ್ದವರು ಕೆಲವೇ ತಿಂಗಳಲ್ಲಿ ಹೇಗೋ ಒಂದು ವ್ಯವಸ್ಥೆಗೆ ಹೊಂದಿಕೊಳ್ಳಬಹುದು. ಆದರೆ, ಸೋತವರ ಪಾಡು ಯಾರ ಊಹೆಗೂ ನಿಲುಕದ್ದು. ಅದರಲ್ಲೂ ಸೋಲಿನ ಮೇಲೆ ಸೋಲು ಅಪ್ಪಳಿಸಿದಾಗ ಜಮೀನು, ಮನೆ, ನಿವೇಶನ ಅಡವಿಟ್ಟು, ಸಾಲ ಮಾಡಿ ದಿವಾಳಿಯೆದ್ದ, ಮಾಡಿದ ಸಾಲ ತೀರಿಸಲಾಗದೆ ಅಪಮಾನಕ್ಕೊಳಗಾಗಿ ಕುಗ್ಗಿ ಹೋದವರಿಗೂ ಲೆಕ್ಕವಿಲ್ಲ. ಗೆದ್ದಾಗ ಬೆನ್ನುಬಿದ್ದು ಹೊಗಳಿ ಅಟ್ಟಕ್ಕೇರಿಸಿ ಸನ್ಮಾನಿಸುವವರು ಸೋಲುತ್ತಿದ್ದಂತೆ ಗೆದ್ದೆತ್ತಿನ ಬಾಲ ಹಿಡಿಯುವುದು ಸಾಮಾನ್ಯ. ಸೋತಾಗ ಕಾಡುವ ಒಂಟಿತನ, ಜನರಿಲ್ಲದೆ ಬಿಕೊ ಎನ್ನುವ ವಾತಾವರಣ ಕೂಡ ರಾಜಕಾರಣಿಗಳ ಪಾಲಿಗೆ ಕಠೋರ.ಜನರಿಲ್ಲದೆ ಅವರಿಲ್ಲಎದ್ದ ಹಾಸಿಗೆಯಿಂದ ರಾತ್ರಿ ಮಲಗುವವರೆಗೂ ರಾಜಕಾರಣಿಗಳ ಎದುರು ಜನ ಸುಳಿದಾಡಬೇಕು. ಅದೇ ಅವರ ಬದುಕು, ಅದೇ ಅವರ ಶಕ್ತಿ. ಜನರಿಲ್ಲದೆ ರಾಜಕಾರಣವನ್ನು ಊಹಿಸಿಕೊಳ್ಳುವುದೂ ಅಸಾಧ್ಯ. ಅದೆಷ್ಟೇ ಒತ್ತಡವಿರಲಿ, ಅನಾರೋಗ್ಯವೇ ಇರಲಿ ಬಂದ ಜನರೆದುರು ಸಿಡುಕುವಂತಿಲ್ಲ. ಅವರ ಮನಸ್ಸಿಗೆ ನೋವಾಗುವಂತೆ ನಡೆದುಕೊಳ್ಳುವಂತಿಲ್ಲ. ನಯ ನಾಜೂಕೇ ರಾಜಕಾರಣ. ಕೇಳಿದ ಕೆಲಸ ಮಾಡಿಕೊಡಲು ಆಗುವುದಿಲ್ಲವೆಂದರೆ 'ಇವನೆಂತ ಪುಟಗೋಸಿ ರಾಜ್ಕಾರಣಿ ಮಾರಾಯ' ಎಂದು ಮೂದಲಿಕೆ. ಸುಳ್ಳಾದರೂ ಸರಿಯೇ ಶಿಫಾರಸು ಪತ್ರ ಕೊಡಲೇಬೇಕು! ಇಲ್ಲದಿದ್ದರೆ ಆಗುವ ಡ್ಯಾಮೇಜ್‌ ಮುಂದಿನ ಚುನಾವಣೆಯಲ್ಲಿ ಫಲಿತಾಂಶ ರೂಪದಲ್ಲಿ ಹೊರಬೀಳುತ್ತದೆ.
ಸದಾ ಪ್ರಚಾರದಲ್ಲಿರುವವನೇ ಸದ್ಯಕ್ಕೆ ಯಶಸ್ವಿ ರಾಜಕಾರಣಿ. ಆದರೆ, ಹಾಗೆ ಪ್ರಚಾರದಲ್ಲಿರುವುದು ಸುಲಭವಲ್ಲ. ರಾಜಕಾರಣದಲ್ಲಿ ಬಾಯಿ ತಪ್ಪಿ ಆಡುವ ಒಂದು ಸಣ್ಣ ಮಾತು ಕೂಡ ಆತನನ್ನು ಪ್ರಪಾತಕ್ಕೆ ತಳ್ಳಿಬಿಡಬಹುದು. ಬೆನ್ನಟ್ಟಿ ಬರುವ ಮಾಧ್ಯಮಗಳ ಮುಂದೆ ಜಾಣ್ಮೆಯಿಂದ ಮಾತನಾಡದಿದ್ದರೆ ಮರಾರ‍ಯದೆ ಮೂರು ಕಾಸಿಗೆ ಹರಾಜಾಗಿಬಿಡುತ್ತದೆ. ಕೆಲವು 'ಒಳಗುಟ್ಟು'ಗಳನ್ನು ಬಿಟ್ಟುಕೊಡದೆ ಕಾಲಕಾಲಕ್ಕೆ ಜಾಣ್ಮೆಯ ಹೆಜ್ಜೆ ಇಟ್ಟರೆ ಮಾತ್ರ ರಾಜಕಾರಣ ಒಂದಷ್ಟು ದೂರಕ್ಕೆ ಕರೆದೊಯ್ಯುತ್ತದೆ. ಇಲ್ಲದಿದ್ದರೆ ರಾಜಕೀಯ ಬದುಕು ನಿಂತಲ್ಲೇ ಗಿರಕಿ ಹೊಡೆಯುತ್ತ ಸೋತು ಸುಣ್ಣವಾಗುತ್ತದೆ.


