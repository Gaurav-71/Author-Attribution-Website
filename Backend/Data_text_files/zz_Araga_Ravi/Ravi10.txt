ಸುಂಟರಗಾಳಿಯ ಸುಳಿ
ವಿಶಾಲವಾದ ಗದ್ದೆ ಬಯಲಲ್ಲಿ ಮುಗಿಲೆತ್ತರಕ್ಕೆ ಸುರುಳಿ ಸುತ್ತುತ್ತ ಬೀಸಿದ ಸುಂಟರಗಾಳಿ 'ರಣ'ವಾಗಿಬಿಡುತ್ತದೆ. ರಣ ನೀರು ಕುಡಿಯಲು ಹೋಗ್ತಾ ಇದೆ. ಆ ಕಡೆ ಹೋಗಬೇಡಿ ಎಂದು ದೊಡ್ಡವರು ಹೇಳಿದ್ದನ್ನೇ ನಂಬಿಕೊಂಡು ಬೇಸಿಗೆಯಲ್ಲಿ ಏಳುವ ಪ್ರತಿ ಸುಂಟರಗಾಳಿಯನ್ನೂ ಮಕ್ಕಳು 'ರಣ' ಎಂದೇ ನಂಬಿಕೊಂಡಿರುತ್ತಾರೆ. ದೊಡ್ಡವರಾಗುತ್ತ ಸುಂಟರಗಾಳಿಯ ಮರ್ಮ ತಿಳಿದ ಮೇಲಷ್ಟೇ ತಲೆಯಲ್ಲಿ ಹಿಡಿದ 'ರಣ'ನೆಂಬ ಭೂತ ಹೊರಟು ಹೋಗುವುದು!
ಹಳ್ಳಿಗಳಲ್ಲಿ ಹತ್ತಿಪ್ಪತ್ತು ಮಕ್ಕಳು ಗುಂಪು ಸೇರಿದರೆ ಅಲ್ಲಿ ಶುರುವಾಗುತ್ತದೆ ಮಕ್ಕಳ ಲೋಕ. ಅವು ಆ ಸುತ್ತಮುತ್ತಿನಲ್ಲಿ ಸುತ್ತದ ಕಾಡುಮೇಡುಗಳಿಲ್ಲ. ಹತ್ತಿಳಿಯದ ಬಂಡೆಗಳಿಲ್ಲ. ಏರದ ಮರಗಳಿಲ್ಲ. ಈಜಾಡದ ಹೊಳೆ ಹಳ್ಳ, ಕೆರೆಗಳಿಲ್ಲ. ಹಳ್ಳಿಮಕ್ಕಳು ಈಜು ಕಲಿಯುವುದೇ ಒಂದು ಸೋಜಿಗದ ಕತೆ. ಹಳ್ಳಿಗಳಲ್ಲಿ ಬೇಸಿಗೆಯಲ್ಲಿ ಗದ್ದೆಯಲ್ಲಿ ತರಕಾರಿ, ಕುಂಬಳ, ಸೌತೆ ಬೆಳೆಯಲು ಅಥವಾ ತೋಟಕ್ಕೆ ನೀರಿಗಾಗಿ ಹಳ್ಳ, ಸಣ್ಣಪುಟ್ಟ ಹೊಳೆಗಳಿಗೆ ಕಟ್ಟು ಹಾಕುವುದು (ಕಿರು ಅಣೆಕಟ್ಟು) ಸಾಮಾನ್ಯ. ಹೀಗೆ ಕಟ್ಟುಹಾಕುತ್ತಿದ್ದಂತೆ ಹೊಳೆ, ಹಳ್ಳಗಳಲ್ಲಿ ಬಹಳಷ್ಟು ದೂರದವರೆಗೆ ನೀರು ನಿಂತಿರುತ್ತದೆ. ಬೆಳಗ್ಗೆಯಿಂದ ಮಣ್ಣು, ಮರಳು ರಾಶಿಯಲ್ಲಿ ಬಿದ್ದೆದ್ದು ಆಟವಾಡಿ, ಕಾಡುಮೇಡಿನಲ್ಲಿ ಅಲೆದಾಡಿದ ಮಕ್ಕಳು ಮಧ್ಯಾಹ್ನದ ಹೊತ್ತಿಗೆ ನೀರಿಗೆ ಬಂದು ಬಿದ್ದು ಆಟವಾಡುತ್ತವೆ. ಈಜು ಬಾರದೆ ಎಷ್ಟೋ ಮಕ್ಕಳು ನೀರು ಕುಡಿದು ಸಾವು-ಬದುಕಿನ ಹೋರಾಟ ಮಾಡಿ ಬದುಕಿದ, ಕೆಲವೊಮ್ಮೆ ಸತ್ತೇಹೋದ ಘಟನೆಗಳೂ ಇವೆ. ಆದರೆ, ಈಜು ಬಾರದ ಮಕ್ಕಳಿಗೆ ಹಳ್ಳಿಗಳಲ್ಲಿ ಈಜು ಕಲಿಸುವುದು ಎಮ್ಮೆಗಳು! ಬಿಸಿಲಿನಲ್ಲಿ ಬಸವಳಿದ ಎಮ್ಮೆಗಳು ಕೂಡ ಮಧ್ಯಾಹ್ನದ ಹೊತ್ತಿಗೆ ಈ ಕಿರುಅಣೆಕಟ್ಟುಗಳಲ್ಲಿ ಸಂಗ್ರಹವಾದ ನೀರಿನಲ್ಲಿ ಬಂದು ಮಗ್ಗಲು ಬೀಳುತ್ತವೆ. ಈ ಎಮ್ಮೆಗಳಲ್ಲಿ ಸಾಧುಸ್ವಭಾವದ ಎಮ್ಮೆಯನ್ನು ಗುರುತಿಸಿ ಅವುಗಳ ಬಾಲ ಹಿಡಿದು ಜೋತುಬಿದ್ದರಾಯಿತು. ಎಷ್ಟು ಆಳದ ನೀರೇ ಇದ್ದರೂ ಎಳೆದೊಯ್ದು ಸುರಕ್ಷಿತವಾಗಿ ದಡಮುಟ್ಟಿಸಿಬಿಡುತ್ತವೆ. ಎಮ್ಮೆಯ ಬೆನ್ನಿನ ಮೇಲೆ ಕುಳಿತು 'ಯಮ'ನಂತೆ ಪೋಸು ಕೊಟ್ಟು ಎಮ್ಮೆ ಮೈ ಕೊಡವಿದಾಗ ಕೆಳಗೆ ಬಿದ್ದು ನೀರು ಕುಡಿದ ಘಟನೆಗಳಿಗೂ ಕೊರತೆ ಇರುವುದಿಲ್ಲ.
ಬೇಸಿಗೆಯಲ್ಲಿ ಮಧ್ಯಾಹ್ನದ ಊಟ ಮನೆಯಲ್ಲೇ ಆಗಬೇಕೆಂದೇನೂ ಇಲ್ಲ. ಬೆಳಗ್ಗೆ ತಿಂಡಿತಿಂದು ಕಾಡು ಸೇರಿದರೆ ನೇರಳೆಹಣ್ಣು, ಸಂಪಿಗೆ ಹಣ್ಣು, ಬಿಳಚಿಹಣ್ಣು, ಬಿಲ್ವಾರದ ಹಣ್ಣು, ಹಲಸಿನಹಣ್ಣು, ಮಾವಿನಹಣ್ಣು, ದಾಸವಾಳದ ಹಣ್ಣು, ರಂಜಲ ಹಣ್ಣು, ಈಚಲಹಣ್ಣು, ಗೇರುಹಣ್ಣು, ಪೇರಲೆಹಣ್ಣು, ಕಬಳೆಹಣ್ಣು, ಕೌಳಿಹಣ್ಣು, ಚಕ್ಕೋತಹಣ್ಣು... ಹೀಗೆ ಕಾಡುಹಣ್ಣುಗಳೇ ಹೊಟ್ಟೆಯನ್ನು ತುಂಬಿಸಿಬಿಡುತ್ತವೆ. ಹಳ್ಳಿಮಕ್ಕಳು ಮರಗಳ ರೆಂಬೆಕೊಂಬೆಗಳ ತುತ್ತತುದಿಗೆ ಹೋಗಿ ಹಣ್ಣು ಕೊಯ್ದು ತಿನ್ನುವಾಗ ಮಂಗಗಳೂ ನಾಚಿಕೊಳ್ಳಬೇಕು! ಮರದ ಕೊಂಬೆಗಳನ್ನೇ ಜೋಕಾಲಿ ಮಾಡಿಕೊಂಡು, ಗದ್ದೆಬಯಲಲ್ಲಿ ಹಕ್ಕೆಮನೆ ಮಾಡಿಕೊಂಡು ಆಡಿ, ಕುಣಿದು ಕುಪ್ಪಳಿಸಿ, ಹೊಂಡಗುಂಡಿಗಳಲ್ಲಿ ಮೀನು ಹಿಡಿದು, ಪರಿಸರ, ಮಣ್ಣಿನೊಡನೆ ಆಪ್ತತೆ ಬೆಳೆಸಿಕೊಳ್ಳುವ ಆ ಗಳಿಗೆ ಬದುಕಲ್ಲಿ ಅವಿಸ್ಮರಣೀಯ. ಬಿದ್ದೆದ್ದು ಕೈಕಾಲು ಮುರಿದುಕೊಂಡು, ಗಾಯ ಮಾಡಿಕೊಂಡು ಹೆತ್ತವರ ಕೈಯಲ್ಲಿ ಪೆಟ್ಟು ತಿಂದು ಅತ್ತರೂ ಆ ನೆನಪುಗಳು ಬದುಕನ್ನು ಬಾಲ್ಯಕ್ಕೆ ಎಳೆದೊಯ್ಯುತ್ತವೆ. ಜೀವನೋತ್ಸಾಹ ನೀಡುತ್ತವೆ. ಆದರೆ, ಆಧುನಿಕತೆಯ ಸ್ಪರ್ಶ ಹಳ್ಳಿಗಳಿಗೂ ಸಿಕ್ಕಿದ ಮೇಲೆ ಆ ಮಕ್ಕಳ ಬದುಕಲ್ಲೂ ಬದಲಾವಣೆಯ ಗಾಳಿ ಬೀಸಿದೆ. ಹಳ್ಳಕೊಳ್ಳಗಳಲ್ಲಿ ನೀರು ಬತ್ತಿರುವಂತೆಯೇ ಹಳ್ಳಿಗಳಲ್ಲಿನ ಬದುಕೂ ಬದಲಾಗಿದೆ. ಓದುವ ನೆಪದಲ್ಲಿ ಪಟ್ಟಣ ಸೇರಿದ ಮಕ್ಕಳಿಗೆ ಬೇಸಿಗೆ ರಜೆಯ ಮಜಾ, ಬದುಕು ಅರಳಿಸಿಕೊಳ್ಳುವ ಬಗೆ ದೂರವಾಗಿದೆ.
ಮಕ್ಕಳೇ ಹಳ್ಳಿಗೆ ಹೋಗಿ...
ಶಾಲೆ, ಹೋಂವರ್ಕ್‌, ಸ್ಕೂಲ್‌ವ್ಯಾನ್‌, ಟ್ರಾಫಿಕ್‌ ಜಾಮ್‌, ಕಂಪ್ಯೂಟರ್‌ ಗೇಮ್‌, ಮೊಬೈಲ್‌ನಲ್ಲಿ ಕಳೆದುಹೋಗಿರುವ ಪುಟಾಣಿ ಮಕ್ಕಳೇ, ಬದುಕಿನ ಸಂತಸದ ಕ್ಷಣಗಳಿಗಾಗಿ ಹಳ್ಳಿಗಳಿಗೆ ಹೋಗಿ. ಟೂಷನ್‌, ಸ್ಪೆಷಲ್‌ ಕ್ಲಾಸ್‌, ಅಬಾಕಸ್‌, ಡ್ರಾಯಿಂಗ್‌, ಸಂಗೀತ, ನೃತ್ಯ... ಎಂಬ ನೆಪ ಹೇಳಿ ಅಜ್ಜ ಅಜ್ಜಿಯ ಮನೆಯಿಂದ ದೂರ ಉಳಿದರೆ ಬಾಲ್ಯದ ಅತ್ಯುತ್ತಮ ಅನುಭವಗಳನ್ನು ಕಳೆದುಕೊಂಡಂತೆ. ಜ್ಯೂಸು, ಜಂಕ್‌ಫುಡ್‌, ಐಸ್‌ಕ್ರೀಂ ನಗರದಲ್ಲಿ ವರ್ಷಪೂರ್ತಿ ಸಿಕ್ಕೀತು. ಆದರೆ, ಅತ್ಯಪರೂಪದ ಕಾಡುಹಣ್ಣುಗಳು ಬೇಸಿಗೆಯಲ್ಲಿ ಮಾತ್ರ ಸಿಕ್ಕುತ್ತವೆ. ಹೊಳೆಹಳ್ಳಗಳಲ್ಲಿ ಬಿದ್ದೇಳುವ, ಮರದ ರೆಂಬೆಯಲ್ಲಿ ಜೋಕಾಲಿ ಆಡುವ, ಮಣ್ಣಾಟ ಆಡುವ ಅವಕಾಶ ಬಾಲ್ಯ ಕಳೆದರೆ ದಕ್ಕುವುದೇ ಇಲ್ಲ. ಕ್ರಿಕೆಟ್‌ ಅಷ್ಟೇ ಕ್ರೀಡೆಯಲ್ಲ. ಹಳ್ಳಿಮಕ್ಕಳ ಜತೆ ಬೆರೆತು ನೋಡಿ. ಅಲ್ಲಿ ನೀವು ಕುಂಟಾಬಿಲ್ಲೆ, ಲಗೋರಿ, ಹುಲಿದಂಡೆ, ಅಡಿಗೆಗುಡಿಗೆ, ಚಿನ್ನಿದಾಂಡು, ಚನ್ನೆಮಣೆಯಂತಹ ಪ್ರೀತಿಯ ಆಟಗಳಿಗೆ ತೆರೆದುಕೊಳ್ಳುತ್ತೀರಿ. ಅಲ್ಲಿ ನಿಮ್ಮ ಮನಸ್ಸು ಅರಳುತ್ತದೆ. ಬದುಕು ಗಟ್ಟಿಗೊಳ್ಳುತ್ತದೆ. ಹೊಸದೊಂದು ಆತ್ಮವಿಶ್ವಾಸ ಮೂಡುತ್ತದೆ. ಆದರೆ, ಹಳ್ಳಕೊಳ್ಳದಲ್ಲಿ ಈಜುವಾಗ, ಕಾಡುಹಣ್ಣು ಕಿತ್ತು ತಿನ್ನುವಾಗ ಎಚ್ಚರ. ಅಪಾಯವಿಲ್ಲದ ಜಾಗದಲ್ಲಷ್ಟೇ ಈಜಾಡಿ. ಕಾಡುಹಣ್ಣುಗಳಲ್ಲಿ ವಿಷಕಾರಿ ಹಣ್ಣುಗಳೂ ಇರುತ್ತವೆ. ತಿನ್ನುವ ಹಣ್ಣುಗಳು ಯಾವುವು ಎಂಬುದನ್ನು ತಿಳಿದುಕೊಂಡು ತಿನ್ನಿ. ಮಲೆನಾಡಿನಲ್ಲಿ ಈಗಲೂ ಅಪರೂಪಕ್ಕೆಂಬಂತೆ ಆಲೆಮನೆಗಳು ಇವೆ. ಸಾಧ್ಯವಾದರೆ ಅವುಗಳನ್ನು ಹುಡುಕಿಕೊಂಡು ಹೋಗಿ ಒಮ್ಮೆ ನೊರೆಬೆಲ್ಲವನ್ನು ಚಪ್ಪರಿಸಿ. ದುಡಿಯುವ ಅಪ್ಪ ಅಮ್ಮ ಪೇಟೆಯಲ್ಲಿದ್ದರೂ ಇರಲಿ. ಈ ಬೇಸಿಗೆಯನ್ನು ನೀವು ಮಾತ್ರ ಅಜ್ಜ ಅಜ್ಜಿಯ ಮನೆಯಲ್ಲೇ ಕಳೆಯಿರಿ.



