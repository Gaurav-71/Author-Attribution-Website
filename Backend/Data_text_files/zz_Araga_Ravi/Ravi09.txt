ಸಮುದ್ರಾಳ ಕಾಣುವ ಆಟ
ಸಾಗರದಾಳ ತಿಳಿದವರಿಲ್ಲ ಎಂಬ ಮಾತಿದೆ. ಆದರೆ, ಮನುಷ್ಯನ ಕುತೂಹಲಕ್ಕೆ ಎಲ್ಲೆಯಿಲ್ಲ. ಆತ ಸಮುದ್ರದ ಆಳವನ್ನೂ ತಲುಪಬಲ್ಲ. ಅನ್ವೇಷಣೆಗಾಗಿ ಸಮುದ್ರದ ಆಳಕ್ಕಿಳಿಯುವುದು ಬೇರೆ. ಆದರೆ, ಜನಸಾಮಾನ್ಯನಿಗೂ ಸಮುದ್ರದ ಆಳದ ದರ್ಶನ ಮಾಡಿಸುವುದೇ ಸ್ಕೂಬಾ ಡೈವಿಂಗ್‌ (ಸೆಲ್ಫ್‌ಧಿ ಕಂಟೆಂಟ್‌ ಅಂಡರ್‌ವಾಟರ್‌ ಬ್ರೀಥಿಂಗ್‌ ಅಪರೇಟಸ್‌). ಅಂದರೆ, ಸಮುದ್ರದ ಆಳದ ವಿಸ್ಮಯವನ್ನು ಕಣ್ತುಂಬಿಕೊಳ್ಳಲು ಇಳಿಯುವ ಕಲೆ ಇದು. ಸ್ಕೂಬಾ ಕರಗತ ಮಾಡಿಕೊಂಡವರು ಕೃತಕ ಉಸಿರಾಟದ ಉಪಕರಣಗಳನ್ನು ಅಳವಡಿಸಿಕೊಂಡು ಸಲೀಸಾಗಿ ಸಮುದ್ರದ ಆಳಕಂಡು ಬರಬಲ್ಲರು. ಆದರೆ, ಈಜುವುದಕ್ಕೂ ಬಾರದ ವ್ಯಕ್ತಿ ಕೂಡ ಸಮುದ್ರದ ಆಳಕ್ಕೆ ಹೋಗಬೇಕೆಂದರೆ ಸ್ಥಿರವಾದ ಆರೋಗ್ಯ, ಆತ್ಮಸ್ಥೈರ‍್ಯ, ನಿರ್ಭೀತಿ ಬೇಕೇ ಬೇಕು. ಸಮುದ್ರದ ಆಳಕ್ಕಿಳಿಯುವ ಮುನ್ನ ಎಷ್ಟೇ ತಿಳಿವಳಿಕೆ ನೀಡಿದರೂ ಒಮ್ಮೆಲೇ ನೀರಿಗೆ ಬಿದ್ದಾಕ್ಷಣ ಅರೆಕ್ಷಣ ಉಸಿರು ನಿಂತಂತಾಗುವ ಜತೆಗೆ ಏನು ಮಾಡಬೇಕೆಂದು ದಿಕ್ಕು ತೋಚದ ಸ್ಥಿತಿ ನಿರ್ಮಾಣವಾಗಿಬಿಡುತ್ತದೆ. ಧೈರ‍್ಯವಿದ್ದವರಷ್ಟೇ ಆ ಪರಿಸ್ಥಿತಿಯನ್ನು ಎದುರಿಸಿ ಆಳಕ್ಕೆ ಹೋಗುವ ಮನಸ್ಸು ಮಾಡುತ್ತಾರೆ. ಸಮುದ್ರದ ಆಳಕ್ಕೆ ಹೋಗುತ್ತಿದ್ದಂತೆ ನೀರಿನ ಮತ್ತು ಉಸಿರಾಟದ ಒತ್ತಡ ಬೀಳುವುದರಿಂದ ಕಿವಿಯ ತಮಟೆ ಒಡೆದು ಹೋದಂತಹ ಅನುಭವವಾಗುತ್ತದೆ. ಸಮತೋಲನ ಕಾಯ್ದುಕೊಳ್ಳುತ್ತ ಬಾಯಿಗೆ ಅಳವಡಿಸಿದ ಆಕ್ಸಿಜನ್‌ ಪೈಪ್‌ ಮೂಲಕ ಕ್ರಮಬದ್ಧ ಉಸಿರಾಟ ಮಾಡುತ್ತ ಸಾಗಿದರೆ ಹೆಚ್ಚುಹೊತ್ತು ಸಮುದ್ರದಾಳದ ವಿಸ್ಮಯ ನೋಡಬಹುದು. ಪ್ರವಾಸೋದ್ಯಮ ಅಭಿವೃದ್ಧಿಯಲ್ಲಿ ಈಗ ಸ್ಕೂಬಾ ಡೈವಿಂಗ್‌ ಹೆಚ್ಚು ಆಕರ್ಷಿತವಾಗಿದ್ದು, ಮುರ್ಡೇಶ್ವರದಲ್ಲಿ ಗಣೇಶ ಹರಿಕಾಂತ ನೇತೃತ್ವದ ನೇತ್ರಾಣಿ ಅಡ್ವೆಂಚರ್ಸ್‌ ಕ್ರಮಬದ್ಧ ಸ್ಕೂಬಾ ಡೈವಿಂಗ್‌ ವ್ಯವಸ್ಥೆ ಕಲ್ಪಿಸಿದೆ. ಇಲ್ಲಿ ಅಂತಾರಾಷ್ಟ್ರೀಯ ಖ್ಯಾತಿಯ Pಅಈಐ (P್ಟಟ್ಛಛಿssಜಿಟ್ಞa್ಝ ಅssಟ್ಚಜಿaಠಿಜಿಟ್ಞ ಟ್ಛ ಈಜಿvಜ್ಞಿಜ ಐ್ಞsಠ್ಟ್ಠ್ಚಿಠಿಟ್ಟs) ನಿಪುಣ ತರಬೇತುದಾರರು ಸಮುದ್ರದಾಳಕ್ಕೆ ಕರೆದೊಯ್ದು ಸುರಕ್ಷಿತವಾಗಿ ವಾಪಸ್ಸು ಕರೆತರುವ ಕೆಲಸದಲ್ಲಿ ತೊಡಗಿಸಿಕೊಂಡಿದ್ದಾರೆ.
ಅಪಾಯಕಾರಿ ಸ್ಕೂಬಾ
ಸ್ಕೂಬಾ ಡೈವಿಂಗ್‌ ಎಂಬುದು ಅತ್ಯಂತ ಅಪಾಯಕಾರಿ ಸಾಹಸ ಚಟುವಟಿಕೆ. ಗೋವಾ, ಅಂಡಮಾನ್‌ ಮತ್ತಿತರ ಕಡೆಗಳಲ್ಲಿ ಬೀಚ್‌ಗಳ ತುದಿಯಿಂದ ಆಸಕ್ತ ವ್ಯಕ್ತಿಯನ್ನು ಹಂತ ಹಂತವಾಗಿ ಮುಂದಕ್ಕೆ ಕರೆದುಕೊಂಡು ಸಾಗುತ್ತ, ನೀರು ಕುತ್ತಿಗೆ ಮಟ್ಟಕ್ಕೆ ಬಂದ ನಂತರವೂ ಧೈರ‍್ಯವಾಗಿದ್ದರೆ ನಂತರ ಸಮುದ್ರದ ಆಳಕ್ಕೆ ಕರೆದೊಯ್ಯಲಾಗುತ್ತದೆ. ವಾಸ್ತವವಾಗಿ ಸ್ಕೂಬಾ ಡೈವಿಂಗ್‌ ಎಂದರೆ ಆಕ್ಸಿಜನ್‌ ಸಿಲಿಂಡರ್‌, ಮಾಸ್ಕ್‌, ಸಮುದ್ರದ ಆಳದ ವೀಕ್ಷಣೆಗೆ ಅನುಕೂಲಕರವಾದ ಕನ್ನಡಕ, ಜಾಕಿಟ್‌ ಮತ್ತಿತರ ಉಪಕರಣಗಳನ್ನು ಅಳವಡಿಸಿಕೊಂಡು ಬೋಟ್‌ನಿಂದ ಅಥವಾ ಎತ್ತರದ ಪ್ರದೇಶದಿಂದ ಏಕಾಏಕಿ ಸಮುದ್ರಕ್ಕೆ ನೆಗೆಯುವುದು. ಮುರ್ಡೇಶ್ವರದಿಂದ ಒಂದೂವರೆ ಗಂಟೆ ಕಾಲ ಪ್ರವಾಸಿಗರನ್ನು ಬೋಟ್‌ನಲ್ಲಿ ನೇತ್ರಾಣಿವರೆಗೆ ಕರೆದೊಯ್ದು ನಂತರ ಅಗತ್ಯ ಉಪಕರಣಗಳನ್ನು ಅಳವಡಿಸಿ ಸಮುದ್ರದ ಆಳಕ್ಕೆ ಇಳಿಸಲಾಗುತ್ತದೆ. ಸುಮಾರು 30 ರಿಂದ 35 ಅಡಿ ಆಳದವರೆಗೂ ಕರೆದೊಯ್ದು ಅಲ್ಲಿನ ವಿಸ್ಮಯಗಳ ದರ್ಶನ ಮಾಡಿಸಲಾಗುತ್ತದೆ. ಪ್ರವಾಸಿಗರನ್ನು ಹೆಚ್ಚೆಂದರೆ 40 ಅಡಿ ಆಳಕ್ಕೆ ತಲುಪಿಸಲಾಗುತ್ತದೆ. ಇದು ಎಷ್ಟು ಅಪಾಯಕಾರಿಯೆಂದರೆ ನೀರಿಗೆ ಬಿದ್ದ ವ್ಯಕ್ತಿಯ ಉಸಿರೇ ನಿಂತುಹೋಗುವ ಅಪಾಯವೂ ಇದೆ. ಅಮೆರಿಕದ ಹವಾಯ್‌ ದ್ವೀಪದಲ್ಲಿ ಇದೇ ರೀತಿ ಸ್ಕೂಬಾ ಡೈವಿಂಗ್‌ಗೆ ತೆರಳಿದ್ದ ಚಿಕ್ಕಮಗಳೂರು ಜಿಲ್ಲೆ ತರೀಕೆರೆ ತಾಲೂಕಿನ ಶ್ರುತಿ ಆಕ್ಸಿಜನ್‌ ಪೈಪ್‌ ಕಿತ್ತು ಹೋದದ್ದರಿಂದ ಗಾಬರಿಗೊಂಡು ಕೋಮಾಕ್ಕೆ ತಲುಪಿ ಜೀವ ಕಳೆದುಕೊಂಡಿದ್ದನ್ನು ಇಲ್ಲಿ ಸ್ಮರಿಸಬಹುದು. ಆಕ್ಸಿಜನ್‌ ಪೈಪ್‌ ಬಾಯಿಂದ ಕಳಚಿದರೆ ಅದನ್ನು ಕ್ರಮಬದ್ಧವಾಗಿಯೇ ಪುನಃ ಬಾಯಿಗೆ ಹಾಕಿಕೊಳ್ಳಬೇಕು. ಗಲಿಬಿಲಿಗೊಂಡರೆ, ಬೆನ್ನಹಿಂದೆಯೇ ಎಕ್ಸ್‌ಪರ್ಟ್‌ಗಳು ಇಲ್ಲದಿದ್ದರೆ ಅಪಾಯ ಕಟ್ಟಿಟ್ಟಬುತ್ತಿ.
ಕೋಟ್‌:
ಸಂಜ್ಞೆಗಳ ಮೇಲೆ ನೀರಿನಾಳದ ಪಯಣ...
ಕಣ್ಣಿಗೆ ಹಬೆ ಕಟ್ಟಿದಂತೆ ಹುಬ್ಬಿಗೆ ಬಿಗಿದ ವಾಟರ್‌ಪ್ರೂಪ್‌ ಕನ್ನಡಕ, ಮೈಗಿಷ್ಟು ಭಾರದ ಬ್ಯಾಕಪ್ಪು, ನೀರಿನಾಳಕ್ಕೆ ಹೋದಂತೆ ಎನೇ ಉಸಿರಾಟಕ್ಕೆ ಗಾಳಿ ಇದೆ ಎಂದರೂ ಮೊದಲ ಒಂದಷ್ಟು ಹೊತ್ತು ದುಸುಮುಸು ಮಾಡುತ್ತಾ ಹೊಂದಿಕೊಂಡು ಏಗುವಷ್ಟರಲ್ಲಿ ಎದುರಿಗೆ ಮಂದ ಬೆಳಕಿನ ಆಳ ನೀರಿನಲ್ಲಿ ಕಣ್ಣಾಡಿಸಲು ಆರಂಭಿಸಬೇಕಾಗುತ್ತದೆ. ಈಜು ಬರುವವನಿಗೂ ಬಾರದವನಿಗೂ ಇಲ್ಲಿ ವ್ಯತ್ಯಾಸವಿಲ್ಲ. ಆದರೆ ನೀರಿನ ಆಂದೋಳನೆ ಈಜು ಬಲ್ಲವನಿಗೆ ಕಡಿಮೆ ಇರುತ್ತದೆ ಹೊರತಾಗಿ ಸ್ಕೂಬಾಗೆಂದು ನೀರಿಗಿಳಿದರೆ ಅದರ ಲಯಕ್ಕೆ ಹೊಂದಿಕೊಳ್ಳಲೇ ಮೊದಲೊಂದಿಷ್ಟು ಹೊತ್ತು ಹಿಡಿಯುತ್ತದೆ. ಜೊತೆಗೆ ದೇಹದ ಮೇಲೆ ಬೀಳುವ ನೀರಿನಾಳದ ಒತ್ತಡದ ಬಗ್ಗೆ ಅರಿವಿರದೆ ಅಲ್ಲೇ ಹೊಂದಾಣಿಕೆ ಮಾಡಿಕೊಳ್ಳಬೇಕಾಗುತ್ತದೆ. ಇಲ್ಲಿ ಕೈಯ್ಯ ಸಂಜ್ಞೆ ತುಂಬ ಮುಖ್ಯ. ಸಂವಹನಕ್ಕೆ ಕೈಯ್ಯನ್ನು ಹಲವು ರೀತಿಯ ಗುರುತಿಗೆ ಸೂಚಿಸಲು ಮೊದಲೇ ನಿರ್ದೇಶನ ನೀಡಲಾಗಿರುತ್ತದೆ. ಎಲ್ಲಿ ಎಂದು ಕೇಳುವುದರಿಂದ ಹಿಡಿದು ನನಗೆ ಸಾಕು ಹೊರಡುತ್ತೇನೆ ಎನ್ನುವುದಕ್ಕೂ ಅದರದ್ದೇ ಆದ ಸಂಜ್ಞೆಗಳ ಮೂಲಕವೇ ವ್ಯವಹರಿಸಬೇಕಾಗುತ್ತದೆ. ಆದರೆ ಒಮ್ಮೆ ಇದರ ಲಯಕ್ಕೆ ದೇಹ ಮತ್ತು ಮನಸ್ಸು ಟ್ಯೂನ್‌ ಆಗುತ್ತಿದ್ದಂತೆ ದೇಹ ತಾನಾಗಿಯೇ ಲಯ ಕಂಡುಕೊಳ್ಳಲಾರಂಭಿಸುತ್ತದೆ. ಅಲ್ಲಿಗೆ ಮನಸ್ಸು ಮತ್ತು ದೇಹ ನೀರಿನಿಂದ ಈಚೆ ಬರಲು ಒಲ್ಲೆ ಎನ್ನುತ್ತವೆ. ವೈಜ್ಞಾನಿಕವಾಗಿ ಸರಿಯಾಗಿ ತರಬೇತಾಗಿ ಮತ್ತು ಗೈಡ್‌ ಜೊತೆಗೆ ನೀರಿಗಿಳಿದರೆ ಸ್ಕೂಬಾ ಅಧ್ಬುತ ಅನುಭವನ್ನು ನೀಡುವುದರಲ್ಲಿ ಸಂಶಯವಿಲ್ಲ.
ಸಂತೋಷಕುಮಾರ ಮೆಹೆಂದಳೆ, ಸ್ಕೂಬಾ ಅನುಭವಿ, ಲೇಖಕ

