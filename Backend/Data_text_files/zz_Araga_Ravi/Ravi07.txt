ಮಲೆನಾಡಿನಲಿ ಮಾಗಿಯ ಮಾಯೆ
ಗದಗುಟ್ಟಿಸುವ ಚಳಿ. ಮತ್ತೆ ಮತ್ತೆ ಬೆಚ್ಚಗೆ ಮಲಗುವ ಮನ. ಹಕ್ಕಿಯಿಂದ ತೊಡಗಿ ಹನಿ ನೀರಿನವರೆಗೆ, ಹುಲ್ಲಿನಿಂದ ಹುಲು ಮಾನವನ ತನಕ ಎಲ್ಲರನ್ನೂ ಆವರಿಸಿ ಬಿಟ್ಟಿದೆ ಚಳಿ. ಮಲೆನಾಡಿನಲ್ಲಂತೂ ಚಳಿಯೆಂಬ ಮಾಯಾಂಗನೆಯದ್ದೇ ಮಾಯೆ. ಈ ಮಾಯಾಜಾಲದಲ್ಲೊಂದು ಮಧುರ ಪಯಣವಿದು.
- ಆರಗ ರವಿ
ದಟ್ಟ ಕಾನನದ ಕಗ್ಗತ್ತಲ ಲೋಕ. ಬೇಡವೆಂದರೂ ಬಿಗಿದಪ್ಪಿಕೊಳ್ಳುವ ಬೆಚ್ಚನೆ ಹಾಸಿಗೆ. ತಟಪಟ ಬೀಳುವ ಮಂಜಿನ ಹನಿಗಳ ನಡುವೆ ಕ್ಕೊ ಕ್ಕೊ ಕೊ ಕೋ... ಎಂದು ಮಸುಕು ಮಸುಕಾಗಿ ಕೇಳುವ ಹುಂಜದ ಕೂಗು. ಮುಸುಕು ತೆಗೆದು ಮಂಡೆ ಹೊರ ಹಾಕಿದರೆ ಮತ್ತೆ ಹೊದಿಕೆಯೊಳಗೇ ಮುದುಡಿಕೊಳ್ಳುವಂತೆ ಮಾಡುವ ಚಳಿರಾಯ. ಮುದುಡಿ, ಮುಲುಕಿ ಒಲ್ಲದ ಮನಸ್ಸಿನಲ್ಲೇ ಹಾಸಿಗೆ ಬಿಟ್ಟೇಳುವ ಹೊತ್ತಿಗೆ ಗಡಿಯಾರದ ಮುಳ್ಳು ಒಂದು ತಾಸು ಮುಂದೆ! ಹೌದು, ಇದು ಮಲೆನಾಡಿನ ಮಾಗಿ ಚಳಿಯ ಮುಂಜಾವು!!ಚಳಿ ಇರಲಿ, ಮಳೆ ಇರಲಿ... ಬೆಳಕು ಹರಿದರೂ ಗೂಡೊಳಗೆ ಬೆಚ್ಚಗೆ ಮಲಗುವಷ್ಟು ಸೋಮಾರಿಗಳಲ್ಲ ಹಕ್ಕಿಗಳು. ಆದರೆ, ದಟ್ಟ ಮಂಜಿನ ಗೋಡೆ ದಾಟುವುದಿಲ್ಲ ಹಕ್ಕಿಗಳ ಚಿಲಿಪಿಲಿ ಹಾಡು. ಬಚ್ಚಲುಮನೆಯ ಬೂದಿಗುಡ್ಡೆ ಹೊಕ್ಕರೂ ದೇಹ ಬೆಚ್ಚಗಾಗದೆ ಪಿಳಿ ಪಿಳಿ ಕಣ್ಣು ಬಿಡುತ್ತ ಕುಂಯ್‌ಗುಟ್ಟುವ ನಾಯಿ ಮರಿಗಳು. ಮುರುಟಿ ಮುರುಟಿ ಮರಿಗಳನ್ನು ಮಡಿಲೊಳಗೆ ಮತ್ತಷ್ಟು ಜತನ ಮಾಡಿಕೊಕೊಳ್ಳುವ ಹೆಣ್ಣುನಾಯಿ. ದೂರದಲ್ಲೆಲ್ಲೊ ಆಲೆಮನೆಯಲ್ಲಿ ಕೋಣಗಳನ್ನು ಸುತ್ತುಹಾಕಿಸಿ ಗಾಣ ತಿರುಗಿಸುವವರ ಕೂಗು; ಗಾಢವಾದ ಚಳಿಯಲ್ಲೂ ನುಗ್ಗಿ ಬರುವ ಅಂಟುಬೆಲ್ಲದ ಪರಿಮಳ. ಮಾಗಿ ಚಳಿಯ ಹೊಡೆತಕ್ಕೆ ಹೊದಿಕೆಯೊಳಗೇ ಮುದುಡಿ ಮುದುಡಿ ಮುದ್ದೆಯಾದ ಮುದುಕ ಮುದುಕಿಯರದ್ದು ಗೂರಲು ಕೆಮ್ಮಿನ ನಡುವೆಯೇ ‘ಹಾಳಾದ ಚಳಿ... ಒಂದ್ ಕಪ್ ಕಾಫಿನಾದ್ರೂ ಮಾಡಿಕೊಡೇ...’ ಎಂಬ ಬೇಡಿಕೆ. ಸೂರ‌್ಯನ ಕಿರಣಗಳು ಭೂಮಿ ಸೋಕುವುದನ್ನೇ ಕಾಯ್ದು ಎಳೆಬಿಸಿಲಿಗೆ ಮೈಯೊಡ್ಡಿ ಮೋಟು ಬೀಡಿ ಎಳೆದು ಪೊಗದಸ್ತು ಹೊಗೆ ಬಿಡುತ್ತ ಬೆಲ್ಲದ ಕಾಫಿ ಹೀರುವ ಗಂಡಸರು.
ಮಾಗಿ ಚಳಿಯೇ ಹಾಗೆ. ಹಾಸಿಗೆ-ಹೊದಿಕೆಯ ಬೆಚ್ಚನೆಯ ಆಪ್ತತೆಯ ಅರಿವಾಗುವುದೇ ಈ ಚಳಿಯಲ್ಲಿ. ಬೆಚ್ಚನೆಯ ಕನಸುಗಳು, ಸುಮಧುರ ಅನುಭೂತಿಯನ್ನು ಕಟ್ಟಿಕೊಡುವುದೇ ಚಳಿಗಾಲ! ಒಂದು ಗಾಢವಾದ ನಿದ್ದೆ... ಬಿಟ್ಟೆದ್ದೆನೆಂದರೂ ಬಿಡದ ಹಾಸಿಗೆಯ ನಂಟು... ಕಳೆದ ಜೀವನದ ಸಿಹಿ ಸಿಹಿ ನೆನವರಿಕೆಗಳು... ಹೊಸ ಜೀವನದ ಹೊಂಗನಸುಗಳು... ಅಯ್ಯೋ, ಈ ಗಡಿಯಾರದ ಮುಳ್ಳು ಅದೇಕೆ ಅಷ್ಟು ವೇಗವಾಗಿ ಓಡುತ್ತದೋ ಎಂಬ ಹುಸಿಮುನಿಸು. ಇದು ಮಂಜು ಮುಸುಕಿದ ಮಲೆನಾಡಿನಲ್ಲಿ ಚಳಿ ಎಂಬ ಮಾಯಾಂಗನೆ ಸೃಷ್ಟಿಸಿದ ಸೊಬಗು.ಮಾಗಿಯ ಮಾಯೆಮಲೆನಾಡಿನಲ್ಲಿ ಜನಜಂಗುಳಿಯಿಂದ ತುಂಬಿ ತುಳುಕುವ ಪೇಟೆಯಿರಲಿ; ದಟ್ಟ ಕಾನನದ ಪುಟ್ಟ ಹಳ್ಳಿಯಿರಲಿ; ಉತ್ತುಂಗ ಶೃಂಗಗಳಿರಲಿ, ಶಿಶಿರ ಋತುವಿನಲ್ಲಿ ಅವು ಕಟ್ಟಿಕೊಡುವ ಅನುಭವಗಳೇ ವಿಭಿನ್ನ. ಅಪರೂಪಕ್ಕೊಮ್ಮೆ ಬಂದವರಿಗೆ ಮಲೆನಾಡಿನ ಮಾಗಿ ಕಾಲದ ಒಂದೇ ಒಂದು ಮುಂಜಾವು ಜನ್ಮಕ್ಕಾಗುವಷ್ಟು ಅನುಭವಗಳ ಮೂಟೆಯನ್ನೇ ಹೊರಿಸಬಲ್ಲದು. ಅಷ್ಟಕ್ಕೂ ಈ ಬಾರಿಯಂತೂ ಮಲೆನಾಡು ಚಳಿಯೆಂಬ ಮಾಯಾಂಗನೆಯ ತೋಳ ತೆಕ್ಕೆಯಲ್ಲಿ ಸಿಕ್ಕಿಹಾಕಿಕೊಂಡು ಹಿತವಾಗಿ ನಲುಗುತ್ತಿದೆ. ಕಾಡಂಚಿನ ಪುಟ್ಟ ಪುಟ್ಟ ಕಾಲುದಾರಿಗಳಲ್ಲೊಮ್ಮೆ ಸಾಗಿದರೆ ಮುಗಿಲೆತ್ತರದ ಮರಗಳಿಂದ ಚಿಟಪಟ ತೊಟ್ಟಿಕ್ಕುವ ಮಂಜಿನ ಹನಿಗಳು. ಕಲಾತ್ಮಕವಾಗಿ ಹೆಣೆದ ಜೇಡದ ಬಲೆಗಳ ತುಂಬ ಮುತ್ತಿನ ತೋರಣ. ವನಸುಮಗಳ ಸುಮಧುರ ವಾಸನೆ; ದುಂಬಿಗಳ ಝೇಂಕಾರ.
ಮಾಗಿ ಚಳಿಯೆಂದರೆ ಅದು ಕಣ್ಣಿಗೆ ಕಾಣದ, ಆದರೆ, ಅನುಭವಿಸಲೇಬೇಕಾದ ಒಂದು ಅನುಭೂತಿ. ಮಳೆಯಾದರೆ ಮೈ ಒದ್ದೆ ಮಾಡುತ್ತದೆ, ಬಿಸಿಲಾದರೆ ಮೈ ಸುಡುತ್ತದೆ. ಆದರೆ, ಚಳಿ ಹಾಗಲ್ಲ. ಅದು ಬಂದು ಮೈಗೆ ಅಂಟಿಕೊಂಡಿದ್ದು ಅರಿವಿಗೇ ಬರುವುದಿಲ್ಲ. ಮೈಯಲ್ಲಿ ಸಣ್ಣಗೆ ಚುಳುಗುಟ್ಟ ಅನುಭವ. ಕೈಕಾಲುಗಳೆಲ್ಲ ಥಂಡಿ. ದೇಹದಲ್ಲಿ ಮೆಲ್ಲನೆ ನಡುಕ. ಬೆಚ್ಚಗಾಗುವ ತಹತಹಿಕೆ. ಇತ್ತ ಮುಂಜಾನೆ ಎದ್ದು ಕಣ್ಣರಳಿಸಿದರೆ ಸುತ್ತಲೂ ಅಣುಬಾಂಬ್‌ನ ದಟ್ಟ ಹೊಗೆ ಆವರಿಸಿಕೊಂಡ ಅನುಭವ. ಹುಲ್ಲುಹಾಸಿನ ಮೇಲೆಲ್ಲ ಪೋಣಿಸಿದ ಮುತ್ತುಗಳು; ಆ ಹನಿಗಳು ತಾಗುತ್ತಿದ್ದಂತೆ ಮುರುಟುವ ಕಾಲುಗಳು. ಮುಗಿಲನ್ನೇ ತಬ್ಬಿ ನಿಂತ ಕಾಡುಮರಗಳ ನೆತ್ತಿಯಿಂದ ತೊಟ್ಟಿಕ್ಕುವ ಹನಿಗಳು. ಸುಮ್ಮನೆ ಅರಳಿ ಸುವಾಸನೆ ಬೀರುವ ಅವೆಂಥವೋ ಹೂವುಗಳು. ಮಾಗಿ ಕಾಲದಲ್ಲಿ ಮಲೆನಾಡಿನ ಹಗಲುಗಳೇ ಚಿಕ್ಕವು! ಬೆಳಗ್ಗೆ ತೊಟ್ಟಿಕ್ಕಿದ್ದ ಇಬ್ಬನಿಯ ಹನಿಗಳು ಒಣಗುವ ಮುನ್ನವೇ ಕತ್ತಲು ಕವಿಯುತ್ತವೆ. ತುಂಡು ಕಂಬಳಿಯೂ ಇಲ್ಲದೆ ರಾತ್ರಿಯೆಲ್ಲ ನಡುಗುತ್ತಲೇ ಕಳೆದ ಬಡವನಿಗಷ್ಟೇ ಗೊತ್ತು ಮಾಗಿ ಕಾಲದ ರಾತ್ರಿಗಳು ಅದೆಷ್ಟು ಸುದೀರ್ಘವೆಂದು! ಮಾಗಿ ಕಾಲದ ಚಳಿಯೆಂದರೆ ಅದೊಂಥರಾ ಸೂಜಿಮೊನೆ. ಗೊತ್ತಿಲ್ಲದೇ ಮೈಗೆ ಚುಚ್ಚುತ್ತದೆ. ಬೆಂಕಿಗೋ, ಎಳೆಬಿಸಿಲಿಗೋ ಮೈಯೊಡ್ಡಿದರೆ ಹಿತ ಕೊಡುತ್ತದೆ.

