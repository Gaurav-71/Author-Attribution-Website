ಕಡಲಾಳದ ರೋಮಾಂಚನ

ಕಡಲಾಳದ ರೋಮಾಂಚನ
ಸ್ಕೂಬಾ ಡೈವಿಂಗ್‌! ಇದು ಬಹುಪಾಲು ಜನರಿಗೆ ಅರ್ಥವಾಗದ ಹೊಸಪದ. ಅಮೆರಿಕದ ಹವಾಯ್‌ನಲ್ಲಿ ಚಿಕ್ಕಮಗಳೂರು ಜಿಲ್ಲೆ ತರೀಕೆರೆ ತಾಲೂಕು ಲಕ್ಕವಳ್ಳಿಯ ಶ್ರುತಿ ಜೀವ ಕಳೆದುಕೊಂಡಾಗ ಸ್ಕೂಬಾ ಡೈವಿಂಗ್‌ ಬಗ್ಗೆ ನಮ್ಮಲ್ಲನೇಕರಿಗೆ ಏನಿದು ಎಂಬ ಕೌತುಕ ಹುಟ್ಟಿದೆ. ಸಮುದ್ರಾಳಕ್ಕೆ ಹೋಗುವ ಈ ಕಡಲ ಜತೆಗಿನ ಆಟ ಬಲು ರೋಚಕ, ಅಪಾಯಕಾರಿಯೂ ಹೌದು.
ಆರಗ ರವಿ ಚಿಕ್ಕಮಗಳೂರು
ಸಮುದ್ರ ಎಂಬುದು ಕಲ್ಪನಾತೀತ. ಬೀಚ್‌ಗಳ ತುದಿಯಲ್ಲಿ ಅಲೆಗಳಿಗೆ ಮೈಯೊಡ್ಡಿ ನಿಲ್ಲುವುದೇ ಒಂದು ಅಭೂತಪೂರ್ವ ಅನುಭವ. ಎತ್ತ ನೋಡಿದರೂ ನೀರು, ಉಕ್ಕಿ ಬರುವ ಅಲೆಗಳ ಅಬ್ಬರ. ಕಡಲೆಂದರೆ ನೀರು... ನೀರು... ನೀರು! ಅದರೊಳಗೆ ಮತ್ತೇನಿದೆ? ಒಂದಷ್ಟು ಮೀನುಗಳು, ಜಲಚರಗಳ ಹೆಸರು ಹೇಳಬಹುದಷ್ಟೆ. ಮೇಲ್ನೋಟಕ್ಕೆ ನಮಗೆ ಕಾಣುವುದು ಬರೀ ಉಪ್ಪು ನೀರು. ಆದರೆ...
ಕಡಲೆಂದರೆ ಇದಿಷ್ಟೇ ಅಲ್ಲ. ಅದು ನಾವು ಕಲ್ಪನೆ ಮಾಡಿಕೊಳ್ಳುವುದಕ್ಕಿಂತಲೂ ವಿಸ್ಮಯಕಾರಿ. ನಿಜಕ್ಕೂ ಅದೊಂದು ಕಲ್ಪನಾತೀತ ಜಗತ್ತು. ಸಮುದ್ರವೆಂದರೆ ನಮಗೆ ಮೇಲ್ನೋಟಕ್ಕೆ ಕಾಣುವ ನೀರಷ್ಟೇ ಅಲ್ಲ. ಸಮುದ್ರದ ಆಳವನ್ನು ಒಮ್ಮೆ ಕಲ್ಪಿಸಿಕೊಂಡು ನೋಡಿ. ಅಲ್ಲೇನಿರಬಹುದು? ಸಮುದ್ರದ ತಳ ಹೇಗಿರಬಹುದು? ಅಲ್ಲಿ ಎಂತಹ ಜೀವಿಗಳಿರಬಹುದು? ಸಮುದ್ರದ ಆಳದಲ್ಲೂ ಅಲೆಗಳೇಳುತ್ತವೆಯೇ? ಅಲ್ಲಿಯೂ ಭೂಮಿಯಂತಹದ್ದೇ ನೆಲ ಇರಬಹುದೇ?
ಪರಿಸರದ ಬಗ್ಗೆ ಕೌತುಕ ಉಳ್ಳವರು ಡಿಸ್ಕವರಿ, ಅನಿಮಲ್‌ ಪ್ಲಾನೆಟ್‌ನಂತಹ ಚಾನೆಲ್‌ಗಳನ್ನು ವೀಕ್ಷಿಸುವಾಗ ಒಮ್ಮೆಯಾದರೂ ಸಮುದ್ರದ ಆಳದ ದರ್ಶನವಾಗಿರುತ್ತದೆ. ಮೀನುಗಳಷ್ಟೇ ಲೀಲಾಜಾಲವಾಗಿ ಸಮುದ್ರದಾಳಕ್ಕಿಳಿದು ಚಿತ್ರವಿಚಿತ್ರ ಮೀನುಗಳು, ಆಕ್ಟೊಪಸ್‌ಗಳು, ಡಾಲ್ಫಿನ್‌ಗಳು, ಸಾರ್ಕ್‌ಗಳು, ಸಮುದ್ರದಾಳದ ಬಗ್ಗೆ ಮಾಹಿತಿ ನೀಡುವವರನ್ನು ಕಂಡು ಬೆರಗಾಗಿರುತ್ತೀರಿ. ಅಬ್ಬಾ ಇವ್ರಿಗೆಲ್ಲ ಅದೆಷ್ಟು ಧೈರ‍್ಯ? ಎಂದು ಮನಸ್ಸಲ್ಲೇ ಅಂದುಕೊಂಡಿರುತ್ತೀರಿ. ಸುಮ್ಮನೆ ಯೋಚಿಸಿ ನೋಡಿ. ಒಂದೊಮ್ಮೆ ನಾವೇ ಹಾಗೆ ಸಮುದ್ರದ ಆಳಕ್ಕೆ ಇಳಿದುಬಿಟ್ಟರೆ?! ಎದೆ ಝಲ್‌ ಎನ್ನುತ್ತದೆ. ಮನಸ್ಸು ಬೇಡವೇ ಬೇಡ ಎನ್ನುತ್ತದೆ. ಸಾರ್ಕ್‌, ತಿಮಿಂಗಿಲ, ಸ್ಟಿಂಗ್‌ ರೆ ಎಲ್ಲವೂ ಒಮ್ಮೆ ಕಣ್ಣುಮುಂದೆ ಬಂದು ಉಸಿರು ನಿಂತಂತಾಗುತ್ತದೆ. ಸಮುದ್ರದ ಆಳವಿರಲಿ, ಬೀಚ್‌ನಲ್ಲಿ ತೀರದ ತುದಿಯಲ್ಲಿ ಅಲೆಗಳಿಗೆ ಮೈಯೊಡ್ಡುವುದಕ್ಕೂ ಭೀತಿ ಆವರಿಸುತ್ತದೆ. ಆದರೆ, ಸ್ವಲ್ಪ ಧೈರ‍್ಯ ತಂದುಕೊಂಡರೆ ಈಗ ಸಮುದ್ರದ ತಳ ಮುಟ್ಟುವುದು ಕಷ್ಟವೇನಲ್ಲ!
ವಿಸ್ಮಯಲೋಕದ ಒಳಗೆ
ಹೀಗೆ ಸಾಸಹ ಮನೋಭಾವದ ಆಸಕ್ತ ಪ್ರವಾಸಿಗರನ್ನು ಸಮುದ್ರದಾಳಕ್ಕೆ ಕರೆದೊಯ್ದು ಅಲ್ಲಿನ ವಿಸ್ಮಯ ಲೋಕವನ್ನು ಪರಿಚಯಿಸುವ ಅನೇಕ ಆಟಗಳು ಹಲವು ದೇಶಗಳಲ್ಲಿ ಪ್ರಚಲಿತದಲ್ಲಿವೆ. ಡೀಪ್‌ ಓಷನ್‌ ಗೇಮ್ಸ್‌ ಎಂದೇ ಇವಕ್ಕೆಲ್ಲ ಹೆಸರು. ಕಯಾಕಿಂಗ್‌, ವಾಟರ್‌ ಬೋಟಿಂಗ್‌, ವಾಟರ್‌ ಮೋಟಾರ್‌ ರೈಡಿಂಗ್‌ ಇತ್ಯಾದಿ ಹಲವು ಆಟಗಳು ಈ ಪಟ್ಟಿಯಲ್ಲಿವೆ. ಭಾರತದಲ್ಲಿ ಕೂಡ ಅಂಡಮಾನ್‌, ಗೋವಾದಲ್ಲಿ ಹಲವು ವರ್ಷಗಳಿಂದ ಇಂತಹ ಚಟುವಟಿಕೆಗಳು ಚಾಲ್ತಿಯಲ್ಲಿವೆ. ಆದರೆ, ಕರ್ನಾಟಕದ ಮಟ್ಟಿಗೆ ಇಂತಹದ್ದೊಂದು ವಿಶಿಷ್ಟ ಅನುಭವ ಕಟ್ಟಿಕೊಡುವ ಪ್ರಯತ್ನ ಆರಂಭವಾಗಿರುವುದೇ ಇತ್ತೀಚೆಗೆ. ಉತ್ತರಕನ್ನಡ ಜಿಲ್ಲೆಯ ಮುರ್ಡೇಶ್ವರ ಬಳಿ ಇರುವ ನೇತ್ರಾಣಿ ದ್ವೀಪದ ಬಳಿ ಈ ಸಾಹಸ ಚಟುವಟಿಕೆ ಬಹಳ ಯಶಸ್ವಿಯಾಗಿ ನಡೆಯುತ್ತಿದೆ. ಅದೇ ಸ್ಕೂಬಾ ಡೈವಿಂಗ್‌.
ಸಮುದ್ರವೆಂದರೇ ಭಯ. ಇನ್ನು ಅದರ ಆಳಕ್ಕೆ ಹೋಗುವುದೆಂದರೆ ಎಂತಹವರಿಗೂ ಒಮ್ಮೆ ಎದೆ ಝಲ್‌ ಎನ್ನಿಸದೇ ಇರದು. ಅನುಸರಿಸಬೇಕಾದ ಕ್ರಮಗಳನ್ನೆಲ್ಲ ಕ್ರಮಬದ್ಧವಾಗಿ ಪಾಲಿಸುತ್ತ, ಜೀವ ಗಟ್ಟಿ ಮಾಡಿಕೊಂಡು ಆಳಕ್ಕಿಳಿಯುವ ಮನಸ್ಸು ಮಾಡಿದರೆ ನಿಜಕ್ಕೂ ಅದೊಂದು ವಿಸ್ಮಯಲೋಕ. ಮೇಲಕ್ಕೆ ಅಬ್ಬರಿಸಿ ಬೊಬ್ಬಿರಿಯುವ ಸಮುದ್ರ ಆಳದಲ್ಲಿ ಪ್ರಶಾಂತ. ಅಲ್ಲಿ ಅಲೆಗಳ ಅಬ್ಬರವಿಲ್ಲ. ಆ ಅಗಾಧ ನೀರಿಗೆ ಎಲ್ಲೆಂದರಲ್ಲಿ ನುಗ್ಗಿಹೋಗಿ ಕಡಲ್ಕೊರೆತ ಮಾಡುವ ಉದ್ವೇಗವೂ ಇಲ್ಲ. ನೂರಾರು ಮೀಟರ್‌ಗಳವರೆಗೆ ಶುಭ್ರ ಗ್ಲಾಸ್‌ನಷ್ಟೇ ಕಣ್ಣಿಗೆ ಸ್ಪಷ್ಟ. ಅಲ್ಲಿ ಕಾರಿರುಳ ಕಗ್ಗತ್ತಲೆಯಲ್ಲಿ ಕಾಡುಹೊಕ್ಕ ಅನುಭವವಿಲ್ಲ. ಸೂರ‍್ಯನ ಕಿರಣಗಳು ತಲುಪುವಷ್ಟು ಆಳಕ್ಕೆ ಮಾತ್ರ ಹೋಗುವುದರಿಂದ ಕಣ್ಣೆದುರು ಇರುವ ವಸ್ತುಗಳು ಸ್ಪಷ್ಟವಾಗಿ ಗೋಚರಿಸುತ್ತವೆ. ಅಕ್ಕಪಕ್ಕದಲ್ಲೇ ಬಣ್ಣಬಣ್ಣದ ಮೀನುಗಳು ಸಾಲುಗಟ್ಟಿ ನಿಲ್ಲುತ್ತವೆ. ಮುಟ್ಟುವ ಪ್ರಯತ್ನ ಮಾಡಿದರೆ ಅಷ್ಟೇ ಮೆಲ್ಲಗೆ ಮುಂದಕ್ಕೆ ಹೋಗುತ್ತವೆ.
ಅವು ಕಲ್ಲುಬಂಡೆಯೋ, ಮಣ್ಣಿನ ದಿಬ್ಬವೋ, ಕೆಸರುಗುಂಡಿಯೋ! ತಕ್ಷಣಕ್ಕೆ ಏನೊಂದೂ ಅರ್ಥವಾದ ನಿಗೂಢ ಜಗತ್ತದು. ತಳದಲ್ಲಿರುವುದು ಗಟ್ಟಿಜಾಗ ಎಂಬುದು ಖಾತ್ರಿಯಾದ ಮೇಲಷ್ಟೇ ಅಲ್ಲಿ ಕಾಲಿಟ್ಟು ನಿಲ್ಲಬೇಕು. ಇಲ್ಲದಿದ್ದರೆ ಅಲ್ಲೊಂದು ದಿಢೀರ್‌ ಪ್ರಪಾತವೂ ಇದ್ದೀತು! ಅದೆಷ್ಟೋ ಸಹಸ್ರ ವರ್ಷಗಳಿಂದ ನೀರಿನ ತಳದಲ್ಲಿ ತಟಸ್ಥವಾಗಿರುವ ಜಾಗವದು. ಒಂದೊಂದು ಕಲ್ಲಿನ ಉಂಡೆಯೂ, ಮಣ್ಣಿನ ದಿಬ್ಬವೂ ಚಿತ್ರವಿಚಿತ್ರ ಆಕಾರ ತಳೆದು ಕೌತುಕದ ಜಗತ್ತಾಗಿದೆ. ಅಲ್ಲಿರುವ ಜಲಚರಗಳೂ ಶಾಶ್ವತವಲ್ಲ. ಅವು ಹುಟ್ಟುತ್ತವೆ; ಸಾಯುತ್ತವೆ. ಆದರೆ, ಹಾಗೆ ಸೃಷ್ಟಿಯಾದ ವಿಸ್ಮಯ ಜಗತ್ತಿದೆಯಲ್ಲ, ಅದು ಹೇಳುವ ಕತೆ ನಮ್ಮ ಅಂಕೆಗೇ ನಿಲುಕುವುದಿಲ್ಲ. ಕಾರಣ ನಾವು ಆ ಜಗತ್ತಿಗೆ ಹೊಚ್ಚಹೊಸಬರು!!
ಸೂಕ್ತ ತರಬೇತಿ ಇಲ್ಲದೆ, ಹೃದ್ರೋಗ, ಕಿವಿನೋವು, ಉಸಿರಾಟದ ತೊಂದರೆ ಮತ್ತಿತರ ಆರೋಗ್ಯ ಸಮಸ್ಯೆ, ಪುಕ್ಕಲು ಸ್ವಭಾವವಿದ್ದರೆ ಅಂಥವರು ಸ್ಕೂಬಾ ಡೈವಿಂಗ್‌ನಂತಹ ಸಾಹಸಕ್ಕೆ ಮುಂದಾಗದಿರುವುದೇ ಒಳಿತು. ಕಾನೂನುಬದ್ಧವಲ್ಲದ ಸಂಸ್ಥೆಗಳು ಸುರಕ್ಷಿತ ಕ್ರಮಗಳಿಲ್ಲದೆ ನಡೆಸುವ ಸ್ಕೂಬಾ ಡೈವಿಂಗ್‌ ಬಗ್ಗೆ ಎಚ್ಚರ ವಹಿಸಲೇಬೇಕು. ಎಕ್ಸ್‌ಪರ್ಟ್‌ಗಳು ಜತೆಯಲ್ಲಿಲ್ಲದೆ ಮೊಂಡು ಧೈರ‍್ಯದಿಂದ ಸ್ಕೂಬಾ ಡೈವಿಂಗ್‌ ಮಾಡಿದರೆ ಕಡಲಾಳದ ವಿಸ್ಮಯ ಜಗತ್ತು ನೋಡುವ ಬದಲು ಸಾವಿನ ಮನೆಯ ಕದ ತಟ್ಟಬೇಕಾಗುತ್ತದೆ.


