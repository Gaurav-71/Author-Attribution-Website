ಬದಲಾವಣೆಯತ್ತ ಹೆಜ್ಜೆಕೆಲವೇ ವರ್ಷಗಳ ಹಿಂದಿದ್ದ ಮಲೆನಾಡಿಗೂ ಆಧುನಿಕ ಮಲೆನಾಡಿಗೂ ಸಾಕಷ್ಟು ವ್ಯತ್ಯಾಸಗಳಾಗಿವೆ. ಗದ್ದೆ ನಾಟಿ ಮಾಡುವಾಗ ಬಳಸುತ್ತಿದ್ದ ಗೊರಬು ಬಹುತೇಕ ಕಾಣೆಯಾಗಿ ಪ್ಲಾಸ್ಟಿಕ್‌ ಕೊಪ್ಪೆಗಳು ಜಾಗ ಪಡೆದಿವೆ. ಮಲೆನಾಡಿನ ಜಡಿ ಮಳೆಯ ನಡುವೆಯೂ ರೈತಾಪಿ ಜನರನ್ನು ಬೆಳಗ್ಗೆಯಿಂದ ಸಂಜೆವರೆಗೆ ಬೆಚ್ಚಗಿಡುತ್ತಿದ್ದ ಕಂಬಳಿಕೊಪ್ಪೆಗಳನ್ನು ರೈನ್‌ಕೋಟ್‌ಗಳು ನುಂಗಿಹಾಕಿವೆ. 15-20 ಜೋಡೆತ್ತುಗಳು ಹೂಟಿ ಮಾಡುತ್ತಿದ್ದ ಭತ್ತದ ಗದ್ದೆಗಳನ್ನು ಈಗ ಒಂದೇ ದಿನದಲ್ಲಿ ಟಿಲ್ಲರ್‌ ಕೊರೆದು ಹಾಕುತ್ತಿದೆ. ರೈತಾಪಿ ಮಹಿಳೆಯರು ಭತ್ತದ ಸಸಿ ಕೀಳುತ್ತ, ನಾಟಿ ಮಾಡುತ್ತ ಹಾಡುತ್ತಿದ್ದ ಜಾನಪದ ಗೀತೆಗಳನ್ನು ಮೊಬೈಲ್‌ ಆಕ್ರಮಿಸಿದೆ. ನಾಟಿ ಮಾಡುವುದಕ್ಕೆ ಮಲೆನಾಡಿನಲ್ಲಿ ರೈತ ಮಹಿಳೆಯರು ಸಿಕ್ಕದ ಕಾರಣ ಬಯಲುಸೀಮೆಯಿಂದ ಜನ ಕರೆಸುವ ಜತೆಗೆ ಯಂತ್ರದ ಮೂಲಕ ನಾಟಿ ಮಾಡುವ ಆಧುನಿಕತೆಗೂ ಮಲೆನಾಡು ತೆರೆದುಕೊಂಡಿದೆ.ಆಧುನಿಕತೆಗೆ ಮಲೆನಾಡು ಎಷ್ಟೇ ಹೊರಳಿದರೂ ಸಾಂಪ್ರದಾಯಿಕ ಚೌಕಟ್ಟುಗಳ ಬೇರು ಇನ್ನೂ ಗಟ್ಟಿಯಾಗಿದೆ. ಆಚರಣೆಗಳು, ಜನಜೀವನದ ಸೊಗಡು ಇನ್ನೂ ಉಳಿದುಕೊಂಡಿದೆ. ಟಿಲ್ಲರ್‌, ಟ್ರ್ಯಾಕ್ಟರ್‌ ಕ್ರಾಂತಿಯ ನಡುವೆಯೂ ಅಲ್ಲಲ್ಲಿ ಜೋಡೆತ್ತಿನ ಹೂಟಿ ಮಾಡುವ ರೈತ ಎತ್ತುಗಳಿಗೆ ರಾಗಬದ್ಧವಾಗಿ ಕೂಗು ಹಾಕುವುದು ಕೇಳುತ್ತದೆ. ಮೊಣಕಾಲು ಮಟ್ಟದ ಕೆಸರು ಗದ್ದೆಯಲ್ಲಿ ನಾಟಿ ಮಾಡುತ್ತ ಬೇಸರ ಕಳೆಯಲು ರೈತ ಮಹಿಳೆಯರು ಹಾಡುವ ಪದಗಳು ಸೆಳೆಯುತ್ತವೆ. ಅಪರೂಪಕ್ಕೆಂಬಂತೆ ಕಂಬಳಿಕೊಪ್ಪೆ ಹೊದ್ದು, ನೇಗಿಲು ಹಿಡಿದು ಉಳುವ ರೈತ ಎಲ್ಲೋ ಒಂದು ಕಡೆ ಯೋಗಿಯಂತೆ ಸುಳಿದು ಹೋಗುತ್ತಾನೆ.
ಮಲೆನಾಡ ಪಾಕವೈವಿಧ್ಯಮಲೆನಾಡಿನಲ್ಲಿ ಈಗ ಬೆಲ್ಲದ ಕಾಫಿಯ ಘಮ, ಹತ್ತುಮೀನು ಸಾರಿನ ರುಚಿ, ಹುರುಳಿಕಟ್ಟು ಸಾರಿನ ಆಸ್ವಾದ, ಹುಲ್ಲಣಬೆ, ಹೆಗ್ಗಲಣಬೆ, ಮರಣಬೆ, ಬೇರಣಬೆ ಸೇರಿದಂತೆ ಹತ್ತಾರು ಬಗೆಯ ಅಣಬೆ ಸಾರುಪಲ್ಯಗಳು, ಕಳಲೆ, ಕೆಸ, ಮರಗೆಸದ ಪತ್ರೊಡೆ, ಹಲಸಿನಹಣ್ಣಿನ ಕೊಟ್ಟೆಕಡುಬು ಸೇರಿದಂತೆ ಮಳೆಗಾಲದಲ್ಲಿ ಮಾತ್ರ ಮಾಡುವ ಬಗೆ ಬಗೆಯ ಖಾದ್ಯಗಳ ರುಚಿ ಸವಿಯುವ ಅವಕಾಶವೂ ಸಿಕ್ಕಬಹುದು. ಬಿರು ಬೇಸಿಗೆಯ ಧಗೆಯಲ್ಲಿ ತಹತಹಿಸಿ, ಮಾಗಿಯ ಕೊರೆವ ಚಳಿಯಲ್ಲಿ ನಡುಗುವ ಮಲೆನಾಡಿನ ಜನರಿಗೆ ಮಳೆ ಕಟ್ಟಿಕೊಡುವ ಅನುಭವ, ಜೀವನೋತ್ಸಾಹ ಬದುಕಿಗೆ ಹೊಸ ಚೈತನ್ಯ ತುಂಬುತ್ತದೆ. ಮಲೆನಾಡಿನ ಶ್ರೀಮಂತ ಪರಂಪರೆ, ಮಳೆಯ ಅನುಭವ ಪಡೆಯುವುದಕ್ಕೆ ಮಳೆಗಾಲವೇ ಸೂಕ್ತ.ಪ್ರಕೃತಿಯೊಂದಿಗೆ ಬದುಕುಮಲೆನಾಡಿನ ಮಳೆಯ ನೈಜ ಅನುಭವಕ್ಕೆ ಇದು ಸೂಕ್ತ ಸಮಯ. ತೀರ್ಥಹಳ್ಳಿ, ಹೊಸನಗರ, ಸಾಗರ, ಮೂಡಿಗೆರೆ, ಕೊಪ್ಪ, ಶೃಂಗೇರಿ, ನರಸಿಂಹರಾಜಪುರ ಸೇರಿದಂತೆ ಮಲೆನಾಡಿನ ತಾಲೂಕುಗಳಲ್ಲಿ ಈಗ ಪ್ರಕೃತಿ ಮೈದುಂಬಿದೆ. ಮಳೆ, ಗಾಳಿ, ಚಳಿಯ ನಿರಂತರತೆ ನಡುವೆ ಬದುಕುವ ಸವಾಲು, ಕ್ಷಣ ಕ್ಷಣಕ್ಕೂ ಮಳೆ, ಗಾಳಿ ತಂದೊಡ್ಡುವ ಆತಂಕ, ಕಣ್ಣೆದುರೇ ಧಸಕ್ಕನೆ ಮುರಿದು ಬೀಳುವ ಮರಗಳು, ಕ್ಷಣಮಾತ್ರದಲ್ಲಿ ನದಿ, ಹಳ್ಳಗಳಲ್ಲಿ ಉಕ್ಕಿ ಬರುವ ಪ್ರವಾಹ, ತೇಲಿ ಬರುವ ಬೃಹತ್‌ ಗಾತ್ರದ ಮರಗಳು, ವಿದ್ಯುತ್‌ ಇಲ್ಲದೆ ಕವಿಯುವ ಕಗ್ಗತ್ತಲು, ಒದ್ದೆಯಾಗಿ ಗಡಗಡ ನಡುಗುತ್ತಾ ನಿಲ್ಲುವ ದನಕರುಗಳು, ಕೊಚ್ಚಿಕೊಂಡು ಹೋಗುವ ತೋಟ ಗದ್ದೆಗಳು, ಅಲ್ಲಿ ಹಾಗಾಯ್ತಂತೆ, ಇಲ್ಲಿ ಹೀಗಾಯ್ತಂತೆ ಎಂದು ಮಳೆ ಸೃಷ್ಟಿಸಿದ ಅವಾಂತರದ ಮಾತುಕತೆಗಳು... ಧೋ ಎಂದು ಸುರಿಯುವ ಮಳೆಯಲ್ಲೂ ಮಲೆನಾಡು ಹೀಗೆ ಎಚ್ಚರವಾಗಿರುತ್ತದೆ. ಅಂತಹದ್ದೊಂದು ಅನುಭವ ಜೀವನದಲ್ಲಿ ಎದುರಾಗುವ ಸವಾಲುಗಳನ್ನು ಮೆಟ್ಟಿನಿಂತು ಮುಂದಕ್ಕೆ ಹೆಜ್ಜೆ ಹಾಕುವ ಆತ್ಮಸ್ಥೈರ‍್ಯ ತುಂಬುತ್ತದೆ. ಮಲೆನಾಡಿನ ನೈಜತೆಯನ್ನು ಆನಂದಿಸುವ ಮನಸ್ಸಿದ್ದರೆ ಮಳೆಯಲ್ಲಿ ಒದ್ದೆಯಾಗಬೇಕು. ಕಾಡುಮೇಡಿನಲ್ಲಿ ಸುತ್ತಾಡಿ ಪ್ರಕೃತಿ ಹೇಳುವ ಮಾತುಗಳನ್ನು ಕೇಳಬೇಕು. ಮಲೆನಾಡಿನ ವಿಶಿಷ್ಟ ಖಾದ್ಯಗಳ ರುಚಿ ಸವಿಯುವ ಅವಕಾಶ ಗಿಟ್ಟಿಸಿಕೊಳ್ಳಬೇಕು. ಹೀಗೆ ಪ್ರಕೃತಿಯೊಂದಿಗೆ ಬೆರೆತು ಬದುಕಿದಾಗಲೇ ನೆಲದ ಬದುಕಿನ ಅನುಭೂತಿ ದಕ್ಕುತ್ತದೆ.


