ಬೇಸಿಗೆಯ ಚಿತ್ರಗಳು
ಬೇಸಿಗೆಯ ಚಿತ್ರಗಳು ------ ಬೇಸಿಗೆ ಬಂದರೆ ದಾಹ ಸಹಜ...
ಬೇಸಿಗೆ ಬಂದರೆ ದಾಹ ಸಹಜ. ಕೋಲ್ಡ್‌ ಕ್ರೀಂ ಹಚ್ಚಿಕೊಂಡು, ಕೊಡೆ ಹಿಡಿದು ಓಡಾಡಿದರೂ ಉರಿಬಿಸಿಲಿಗೆ ಮೈಯೆಲ್ಲ ಉರಿ ಉರಿ. ತೊಟ್ಟ ಬಟ್ಟೆಯನ್ನೆಲ್ಲ ಒದ್ದೆ ಮಾಡುವ ಬೆವರಿನ ಕಿರಿಕಿರಿ. ಐಸ್‌ಕ್ರೀಂ, ಜ್ಯೂಸು, ಷರಬತ್ತು, ಮಜ್ಜಿಗೆ, ಎಳನೀರು ಏನು ಕುಡಿದರೂ ಬಿಸಿಲ ತಾಪದ ಮುಂದೆ ಎಲ್ಲವೂ ಠುಸ್‌. ಏನು ರಣಬಿಸಿಲಪ್ಪ ಇದು ಎನ್ನುವಷ್ಟು ರೇಜಿಗೆ ಹುಟ್ಟಿಸುತ್ತದೆ ಈ ಬೇಸಿಗೆ. ಆದರೆ, ಬಿರುಬಿಸಿಲು ಕೂಡ ಜೀವನಕ್ಕೆ ಅತ್ಯದ್ಭುತ ನೆನಪುಗಳನ್ನು ಕಟ್ಟಿಕೊಡುತ್ತದೆ. ಜೀವನೋತ್ಸಾಹಕ್ಕೆ ಮುನ್ನುಡಿ ಬರೆಯುತ್ತದೆ.
ಆರಗ ರವಿ
ಮೊನ್ನೆ ಮೊನ್ನೆಯಷ್ಟೇ ಮೈಕೊರೆಯುತ್ತಿದ್ದ ಚಳಿ ಮೆಲ್ಲಗೆ ಮರೆಗೆ ಸರಿದಿದೆ. ಅದೆಲ್ಲಿತ್ತೋ ಬಿಸಿಲು! ಒಂದೇ ರಭಸಕ್ಕೆ ಮೈಮೇಲೆರಗಿ ನಿಮ್ಮನ್ನೆಲ್ಲ ಸುಟ್ಟೇ ಬಿಡುತ್ತೇನೆ ಎಂದು ಕೋಪತಾಪ ತೋರುತ್ತಿದೆ. 'ಬೇಸಿಗೆಯ ಆರಂಭವೇ ಹೀಗಿದೆ... ಇನ್ನೂ ಎರಡೂವರೆ ತಿಂಗಳು ಹೆಂಗಪ್ಪಾ ಕಳೆಯುವುದು' ಅಂತ ಜನ ಈಗಲೇ ಪರಿತಪಿಸುತ್ತಿದ್ದಾರೆ. ಈಗೀಗ ಹಳ್ಳಿಗಳೂ ಬೆಂಗಾಡಾಗಿ ಬಿಟ್ಟಿವೆ. ಬೇಸಿಗೆಯಲ್ಲೂ ತಣ್ಣಗೆ ಜುಳು ಜುಳು ಹರಿಯುತ್ತಿದ್ದ ಹೊಳೆ, ಹಳ್ಳ, ತೊರೆಗಳೆಲ್ಲ ಬರಿದಾಗಿ ಭಣಗುಡುತ್ತಿವೆ. ಪೇಟೆ, ಬಯಲುಸೀಮೆ ಇರಲಿ, ಮಲೆನಾಡು ಕೂಡ ಈಗ ಬೇಸಿಗೆಯಲ್ಲಿ ಕೊತ ಕೊತ ಕುದಿಯುತ್ತಿದೆ. ಸುಡುವ ಬಿಸಿಲಲ್ಲಿ ಹತ್ತು ಹೆಜ್ಜೆ ನಡೆದರೆ ನೆರಳು ಹುಡುಕಿ ದಣಿವಾರಿಸಿಕೊಳ್ಳುವ ಸ್ಥಿತಿ.
ಬದಲಾವಣೆ ಪ್ರಕೃತಿಯ ಸಹಜ ಗುಣ. ಪ್ರಕೃತಿಯ ಮಡಿಲೊಳಗೆ ನೂರಾರು ವೈಚಿತ್ರ್ಯಗಳು ಘಟಿಸುತ್ತಲೇ ಇರುತ್ತವೆ. ಒಂದರೆ ಘಳಿಗೆ ಯೋಚಿಸಿ ನೋಡಿ... ಮನುಷ್ಯರಷ್ಟೇ ಅಲ್ಲ; ಪ್ರಾಣಿ ಪಕ್ಷಿಗಳೂ ಹನಿ ನೀರಿಗಾಗಿ ಅಲೆಯುತ್ತಿದ್ದರೆ ನಿಂತಲ್ಲೇ ನಿಂತ ಮರಗಿಡಗಳು ಅದೆಲ್ಲಿಂದಲೋ ನೀರು ಹೀರಿ ಚಿಗುರೆಲೆಗಳನ್ನು ಹರಡಿ ತಣ್ಣಗೆ ಗಾಳಿ ಬೀಸುತ್ತಿರುತ್ತವೆ. ಕೆಲವೇ ದಿನಗಳಲ್ಲಿ ಮರದ ತುಂಬೆಲ್ಲ ಮೊಗ್ಗು ಬಿರಿದು ಹೂವರಳಿ ದುಂಬಿಗಳು ಮುತ್ತಿಕ್ಕುತ್ತಿರುತ್ತವೆ. ಸುಡು ಸುಡುವ ಬೇಸಿಗೆಯಲ್ಲೇ ಚೈತ್ರ ಚಿಗುರೊಡೆದಿರುತ್ತದೆ! ಹೌದು, ಬೇಸಿಗೆಯೆಂದರೆ ಬರೀ ಬಿಸಿಲಲ್ಲ; ಅದು ಪ್ರಕೃತಿ ಮರುಹುಟ್ಟು ಪಡೆಯುವ ಗಳಿಗೆ. ಜೀವಸಂಕುಲ ಬದುಕು ಗಟ್ಟಿ ಮಾಡಿಕೊಳ್ಳವ ಸವಾಲಿನ ಹೊತ್ತು. ಮನುಷ್ಯನಿಗೆ ಬೆವರಿನ ಅರಿವು ಮೂಡಿಸುವ ಕಾಲ.
ನಿದ್ದೆ ಬಾರದ ರಾತ್ರಿಯೂ ನೊರೆಬೆಲ್ಲವೂ
ಕಾದ ಕಾವಲಿಯಂತಾದ ನೆಲ. ನೆತ್ತಿ ಮೇಲಿಂದ ಮತ್ತೆ ಮತ್ತೆ ಬೆಂಕಿ ಉಗುಳುವ ನೇಸರ. ಹಗಲು ಸುಟ್ಟು ಕಪ್ಪಗಾದ ಚರ್ಮ, ರಾತ್ರಿ ಉಬ್ಬೂದಿಯೊಳಗಿನ ಕೆಂಡದಂತಾದ ದೇಹ. ಹೊದಿಕೆ ಇರಲಿ; ಮೈಮೇಲೆ ತೊಟ್ಟ ಬಟ್ಟೆಯನ್ನೂ ತಿರಸ್ಕರಿಸಿ ಬಿಡುವಷ್ಟು ಶೆಕೆ. ಎಷ್ಟು ಹೊರಳಾಡಿದರೂ ಬಾರದ ನಿದ್ದೆ. ಬೇಸಿಗೆಯನ್ನೇ ಕಾಯ್ದು ಸೇಡು ತೀರಿಸಿಕೊಳ್ಳಲು ಹೊಂಚು ಹಾಕಿ ಗುಂಯ್‌ಗುಡುವ ಸೊಳ್ಳೆಗಳು! ದಣಿದ ದೇಹ ಇನ್ನೇನು ನಿದ್ದೆಯ ಮಂಪರಿಗೆ ಜಾರಬೇಕು... ದೂರದಲ್ಲೆಲ್ಲೋ ಆಲೆಮನೆ! ಕೋಣಗಳ ಲಯಬದ್ಧ ಹೆಜ್ಜೆಗೆ ಶ್ರುತಿ ಸೇರಿಸಿ ಕೂಗು ಹಾಕುವ ಗೆಣೆಯ ಗಾಣಿಗ. ಬೆಳಗಿನಜಾವ ಅಪರೂಪಕ್ಕೊಮ್ಮೆ ತಣ್ಣಗೆ ಬೀಸಿಬರುವ ಗಾಳಿಯಲ್ಲಿ ಆಲೆಮನೆಯ ವಿಶಾಲ ಒಲೆಯ ನಿಗಿ ನಿಗಿ ಕೆಂಡದ ಮೇಲೆ ಕೊಪ್ಪರಿಗೆಯಲ್ಲಿ ಕೊತ ಕೊತ ಕುದಿಯುವ ಬೆಲ್ಲದ ಪಾಕದ ಪರಿಮಳ. ಆಹಾ, ನಿದ್ದೆಗಣ್ಣಲ್ಲೇ ಎದ್ದು ಓಡಿಹೋಗಿ ನೊರೆಬೆಲ್ಲವನ್ನೊಮ್ಮೆ ಚಪ್ಪರಿಸಿಬಿಡುವ ಬಯಕೆ. ಕವ್ವನೆ ಕವಿದಿದ್ದ ರಾತ್ರಿ ಸರಿದು ನೆಲಮುಗಿಲನ್ನು ಆವರಿಸಿದ ಇಬ್ಬನಿ ಮೆಲ್ಲಗೆ ಮರಗಿಡಗಳ ಮೇಲೆ ತೊಟ್ಟಿಕ್ಕಿ ಜೇಡ ಕಟ್ಟಿದ್ದ ಬಲೆಯಲ್ಲಿ ಮುತ್ತುಗಳಾಗುವ ಸಮಯ. ನಾನು ಕೂಗಿದರೆ ಮಾತ್ರ ಬೆಳಗಾಗುವುದು ಎಂಬಂತೆ 'ಕೊಕ್ಕೊ ಕೋ ಕೋ...' ಎಂದು ಅಲಾರಾಂ ಕೊಡುತ್ತಿರುವ ಹುಂಜ!
ಭತ್ತದ ಕೊಯ್ಲೆಲ್ಲ ಮುಗಿದು ಬಟಾಬಯಲಾಗಿ ಮಲಗಿರುವ ಗದ್ದೆಗಳು. ಬೆನ್ನಿನ ಮೇಲೆ ಪಾಟೀಚೀಲ ಹಾಕಿಕೊಂಡು ಗದ್ದೆ ಅಂಚಿನ ಮೇಲೆ ಶಾಲೆಗೆ ಹೊರಟ ಚಿಣ್ಣರ ಸಾಲು. ಎಷ್ಟಾದರೂ ಬಿಡುತ್ತಿಲ್ಲ ರಾತ್ರಿ ತಂಗಾಳಿಯಲ್ಲಿ ಬಂದು ಮೂಗಿಗೆ ಅಪ್ಪಳ್ಳಿಸಿದ್ದ ನೊರೆಬೆಲ್ಲದ ಘಮ! ಶಾಲೆಗೆ ಹೊತ್ತಾಗಿ ಹೋಯ್ತೆಂದು ಚಡಪಡಿಸುವ ಮನಸ್ಸು. ಮೇಷ್ಟ್ರು ಹತ್ರ ಪೆಟ್ಟು ತಿಂದರೂ ಸರಿಯೇ. ಒಂದು ಲೋಟ ಕಬ್ಬಿನ ಹಾಲು ಕುಡಿದು, ನಾಲಿಗೆ ಬೇಡಿದಷ್ಟು ನೊರೆಬೆಲ್ಲ ಸವಿಯಲೇಬೇಕೆಂಬ ಬಯಕೆ. ಆಗಷ್ಟೇ ಕೊಪ್ಪರಿಗೆಯನ್ನು ಕೆಳಗಿಳಿಸಿ, ಕೋಣಗಳಿಗೆ ಹುಲ್ಲು ಹಾಕಿ ಬಿಸಿ ಕಾಫಿ ಕುಡಿದು ಎಲೆ ಅಡಿಕೆಯ ಚೀಲ ಹಿಡಿದು ಕುಳಿತ ಅಜ್ಜಂದಿರು. ರಾತ್ರಿಯಿಡೀ ರಾಶಿಬಿದ್ದ ಮೆತ್ತನೆಯ ಕಾಕಂಬಿ. ನೇರಳೆಮರದ ಚಿಗುರೆಲೆಗಳನ್ನು ಹಿಡಿದು ನೊರೆಬೆಲ್ಲಕ್ಕೆ ಸಾಲಾಗಿ ನಿಂತ ಮಕ್ಕಳಿಗೆ 'ಜಾಸ್ತಿ ತಿನ್ಬೇಡಿ ಕಣ್ರೊ... ಹೊಟ್ಟೆ ನೋವಾಗುತ್ತೆ' ಎನ್ನುತ್ತಲೇ ನೊರೆಬೆಲ್ಲವನ್ನು ಮೊಗೆ ಮೊಗೆದು ಕೊಟ್ಟು, ಎಲ್ಲರಿಗೂ ಒಂದೇ ಅಳತೆಯ ಕಬ್ಬಿನ ಕೋಲು ಕತ್ತರಿಸಿಟ್ಟು, 'ಪಾಸಾಗಿದ್ದಕ್ಕೆ ಪೆಪ್ಪರ್‌ಮೆಂಟ್‌ ತಗೊಂಡು ಬರ್ರೋ' ಎಂದು ಮೈದಡವಿ ಕಳಿಸುವ ಅಜ್ಜ. ಹಳ್ಳಿಬದುಕಿನ ಅಂತಃಸತ್ವವೇ ಇದು.
ಹಳ್ಳಿಲೈಫಲ್ಲಿ ಬೇಸಿಗೆ ಎಂಬುದು ಒಂದು ಕಾಲವಷ್ಟೇ ಅಲ್ಲ. ಮಳೆಗಾಲದ ಅಗತ್ಯಕ್ಕೆ ಸೌದೆ, ಕೊಟ್ಟಿಗೆಗೆ ದರಗು, ತೋಟ, ಗದ್ದೆಗೆ ಬೇಲಿ, ಹಪ್ಪಳ, ಸಂಡಿಗೆ, ಹಬ್ಬ ಹರಿದಿನ, ಮದುವೆಮುಂಜಿ, ಜಾತ್ರೆ ಅಂತ ದೊಡ್ಡವರಿಗೆ ಬಿಡುವಿಲ್ಲದಷ್ಟು ಕೆಲಸಗಳು. ಆದರೆ, ಮಕ್ಕಳು ಮರಿಗೇನು ಕೆಲಸ?! ಬೇಸಿಗೆ ರಜೆ ಕಳೆಯುವುದು ಹೇಗೆ? ಯಾವತ್ತೂ ಮಾಡಲೇಬೇಕಾದ ಮನೆಗೆಲಸಗಳೆಲ್ಲ ಮುಗಿದ ಮೇಲೆ ಹೊತ್ತು ಕಳೆಯುವುದಕ್ಕೆ ದಾರಿಯೇನು? ಹಳ್ಳಿಮಕ್ಕಳ ಗಟ್ಟಿ ಬದುಕು ರೂಪುಗೊಳ್ಳುವುದೇ ಬೇಸಿಗೆಯ ರಜೆ ದಿನಗಳಲ್ಲಿ. ಬದುಕಿನಲ್ಲಿ ಎದುರಾಗುವ ಸವಾಲುಗಳಿಗೆ ಎದೆಯೊಡ್ಡಿ ನಿಲ್ಲುವ, ಜೀವನವನ್ನು ಅರ್ಥ ಮಾಡಿಕೊಳ್ಳುವ, ಬದುಕನ್ನು ಪ್ರೀತಿಸುವ, ಸಹಬಾಳ್ವೆಯಿಂದ ಬದುಕುವ ಪಾಠವನ್ನು ಕಲಿಯುವುದೇ ಈ ದಿನಗಳಲ್ಲಿ. ಹತ್ತಾರು ಮಕ್ಕಳು ಸೇರಿದಲ್ಲಿ ಅಲ್ಲಿ ಅವೆಂಥವೋ ವಿಚಿತ್ರ ಕಥೆಗಳು ಹುಟ್ಟುತ್ತವೆ. ಊರಿನ ಯಾವುದೋ ಬೆಟ್ಟಗುಡ್ಡ, ಹಳ್ಳಕೊಳ್ಳ, ಬಂಡೆಗಳೇ ಕಥಾವಸ್ತುಗಳಾಗುತ್ತವೆ. ಅಜ್ಜನೋ, ಅಜ್ಜಿಯೋ, ಅಮ್ಮನೋ ಮಕ್ಕಳಲ್ಲಿ ಹೆದರಿಕೆ ಇಡುವುದಕ್ಕಾಗಿ ಯಾವತ್ತೋ ಹೇಳಿದ ಒಂದೆಳೆಯನ್ನೇ ಹಿಡಿದು ರೂಪುಗೊಳ್ಳುವ ಕಥೆಗಳು ಅದೇ ದಾರಿಯಲ್ಲಿ, ಅದೇ ಜಾಗದಲ್ಲಿ ಒಬ್ಬಂಟಿಯಾಗಿ ಹೋಗುವಾಗ ಮೈಯಲ್ಲಿ ಬೆವರಿಳಿಸುತ್ತವೆ.
