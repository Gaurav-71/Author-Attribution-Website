ಗೆದ್ದರೂ ಗೆಲುವಿಲ್ಲ ಸೋತರೂ ಸುಖವಿಲ್ಲ
'ರಾಜಕಾರಣ ಎಂಬುದು ಎರಡು ಅಲಗಿನ ಕತ್ತಿ. ನಾಜೂಕಾಗಿ ನಡೆದರಷ್ಟೇ ಅಧಿಕಾರದ ದಡ ಸಿಕ್ಕೀತು. ನಾವು ಅಪಹಾಸ್ಯ, ಟೀಕೆ, ಗೇಲಿ ಮಾಡಿದಂತಲ್ಲ ರಾಜಕಾರಣ. ಗೆದ್ದರೂ ಗೆಲುವಿಲ್ಲದ ಅಲೆಮಾರಿ ಬದುಕು, ಸೋತರೂ ಸುಖವಿಲ್ಲದ ಶೋಕದ ಮಡುವಿನಲ್ಲಿದೆ ಸದ್ಯಕ್ಕೆ ರಾಜ್ಯದ ರಾಜಕಾರಣಿಗಳ ಸ್ಥಿತಿ. ಗೆದ್ದವರಿಗೂ ನಿರಾಳತೆ ಇಲ್ಲ, ಸೋತವರಿಗೂ ನೆಮ್ಮದಿ ಇಲ್ಲ. ಗೆದ್ದವರು ಜನರಿಂದ ಛೀ, ಥೂ ಎನಿಸಿಕೊಳ್ಳುತ್ತಿದ್ದರೆ, ಸೋತವರು ಅವಮಾನದಿಂದ ಕುಗ್ಗಿ ಹೋಗಿದ್ದಾರೆ. ಅಧಿಕಾರದ ಬೆನ್ನುಹತ್ತಿ ಹೋಗುವ ರಾಜಕಾರಣಿಗಳ ತೊಳಲಾಟದ ಚಿತ್ರಣ ಇಲ್ಲಿದೆ'.
ಸರಕಾರವೇ ಇಲ್ಲದ ರಾಜ್ಯ ಆದರ್ಶ ರಾಜ್ಯವಾದರೂ ಅದು ಕಲ್ಪನೆಗೂ ಎಟುಕದ ಆದರ್ಶ. ಯಾವುದು ಅತ್ಯಂತ ಮಿತವಾದ ಪ್ರಭುತ್ವವೋ ಅದೇ ಉತ್ಕೃಷ್ಟ ಪ್ರಭುತ್ವ' ಎನ್ನುತ್ತಾನೆ ಥಾರೋ. ಪೂರ್ಣ ಸ್ವರಾಜ್ಯದ ಸ್ಥಾಪನೆಗೆ ರಾಜಕೀಯ ಸ್ವಾತಂತ್ರ್ಯ ಮೊದಲ ಮೆಟ್ಟಿಲು ಎಂದು ಗಾಂಧೀಜಿ ಭಾವಿಸಿದ್ದರು. ಅವರ ದೃಷ್ಟಿಯಲ್ಲಿ ಸ್ವರಾಜ್ಯವೆಂದರೆ ಪರಿಪೂರ್ಣವಾದ ಪ್ರಜಾರಾಜ್ಯ. ಸಾರ್ವಭೌಮಾಧಿಕಾರ ಪ್ರಜೆಗಳಲ್ಲಿರಬೇಕೇ ಹೊರತು ಪ್ರಭುತ್ವದಲ್ಲಿ ಅಲ್ಲ ಎಂಬುದು ಗಾಂಧೀಜಿಯವರ ಅಭಿಲಾಷೆಯಾಗಿತ್ತು. ಆದರೆ, ಗಾಂಧೀ ಪ್ರಣೀತ ಪ್ರಜಾಪ್ರಭುತ್ವ ವ್ಯವಸ್ಥೆಯ ಕಲ್ಪನೆಗಳು ದೂರ ಸರಿದು ಜನರಿಂದ ಆಯ್ಕೆಯಾದ ಪ್ರತಿನಿಧಿಗಳೇ ಸರ್ವಾಧಿಕಾರದ ಅಧಿಪತ್ಯ ಸ್ಥಾಪಿಸಿ ಪ್ರಜೆಗಳ ಮೇಲೆ ಸವಾರಿ ಮಾಡುವ ದಿನಗಳಿವು.ಪ್ರಜಾಪ್ರಭುತ್ವದ ಮೌಲ್ಯಗಳು ಬದಿಗೆ ಸರಿಯುತ್ತಿರುವ ಈ ದಿನಗಳಲ್ಲಿ ರಾಜಕಾರಣದ ವ್ಯಾಖ್ಯೆಯೂ ಹೊರಳು ಹಾದಿಯಲ್ಲಿದೆ. ಮೌಲ್ಯಗಳನ್ನು ಇಟ್ಟುಕೊಂಡು ರಾಜಕಾರಣ ಮಾಡಲು ಹೊರಟರೆ ಆತ ಗೆದ್ದು ಬರುವುದು ಕನಸಷ್ಟೆ. ಇವತ್ತು ಮೌಲ್ಯಗಳನ್ನು ಹೇಳಿದರೆ ಕೇಳುವುದಕ್ಕೂ ಜನರಿಗೆ ವ್ಯವಧಾನವಿಲ್ಲ. ತತ್ವ, ಸಿದ್ಧಾಂತಗಳೆಲ್ಲ ಹಳ್ಳಹಿಡಿದ ಕಾರಣ ಚುನಾವಣೆಯಲ್ಲಿ ಗೆಲ್ಲುವ ಮಾರ್ಗಗಳು ಕೂಡ ಬದಲಾಗಿವೆ. ಪ್ರಚಾರ ಭಾಷಣದಲ್ಲಿ ತತ್ವ, ಸಿದ್ಧಾಂತ, ಆದರ್ಶಗಳನ್ನು ಹೇಳಿದರೆ ಜನ ಕಲ್ಲು ತೂರಿದರೂ ಅಚ್ಚರಿಯಿಲ್ಲ! ಬದಲಾಗಿದ್ದು ಜನರೋ, ರಾಜಕಾರಣಿಗಳೋ ಎಂಬುದು ಮೊಟ್ಟೆ ಮೊದಲೋ, ಕೋಳಿ ಮೊದಲೋ ಎಂಬ ತರ್ಕದಂತೆ. ಪ್ರಜಾಪ್ರಭುತ್ವ, ಮೌಲ್ಯಗಳು, ತತ್ವ, ಸಿದ್ಧಾಂತ ಇವೆಲ್ಲವೂ ಸವಕಲು ನಾಣ್ಯಗಳು. 'ನಾನು ಎಮ್ಮೆಲ್ಲೆ, ಶಾಸನ ಸಭೆಯಲ್ಲಿ ಕುಳಿತು ಪಾಂಡಿತ್ಯಪೂರ್ಣ ಚರ್ಚೆ ಮಾಡಿ ಶಾಸನ ರೂಪಿಸುವುದು ನನ್ನ ಕೆಲಸ' ಎಂದು ಹೇಳಿದರೆ ಜನ ಗೊಳ್ಳೆಂದು ನಕ್ಕಾರು. ಈಗೇನಿದ್ದರೂ ಹೊಳೆಯೇ ಇಲ್ಲದ ಜಾಗದಲ್ಲಿ ಸೇತುವೆ ಕಟ್ಟಿಸಬೇಕು... ಇಂದ್ರಲೋಕ, ಚಂದ್ರಲೋಕವನ್ನೇ ತಂದು ನಿಮ್ಮ ಪಾದತಳದಲ್ಲಿರಿಸುತ್ತೇನೆ ಎನ್ನಬೇಕು... ರಾಜಕಾರಣಿಯಾದವನು ಹುಟ್ಟಿನಿಂದ ಸಾವಿನವರೆಗೂ ಮನೆ ಮನೆಯ ಬಾಗಿಲಿಗೆ ಎಡತಾಕಬೇಕು.
ಮದುವೆ ಮುಂಜಿಗೆ ಬಾರದ, ಸಾವಿಗೆ ಬಂದು ಹಾರ ಹಾಕಿ ಸಾಂತ್ವನ ಹೇಳದವ ಮತ್ತೊಂದು ಚುನಾವಣೆಯಲ್ಲಿ ಗೆಲ್ಲಲಾರ. ನಲ್ಲಿ ನೀರಿಗೂ, ಕಟ್ಟಿಕೊಂಡ ಚರಂಡಿಗೂ, ಗುಂಡಿಬಿದ್ದ ರಸ್ತೆಗೂ, ಕುಟುಂಬದ ಸಮಸ್ಯೆ ಪರಿಹಾರಕ್ಕೂ ಎಮ್ಮೆಲ್ಲೆಯೇ ಬರಬೇಕು! ಇದು ವೋಟಿಗಾಗಿ ರಾಜಕಾರಣಿಗಳೇ ಸೃಷ್ಟಿಸಿಕೊಂಡ ಹಾದಿಯೋ, ಜನರೇ ಬಯಸಿ ಬಯಸಿ ಎಮ್ಮೆಲ್ಲೆಯನ್ನು ತಳಮಟ್ಟಕ್ಕೆ ಇಳಿಸಿದ್ದೋ? ಅಂತೂ ಜನಸ್ನೇಹಿಯಾಗದ, ಜನರೊಡನೆಯೇ ಇಲ್ಲದ, ಸುಳ್ಳು ಭರವಸೆಯನ್ನಾದರೂ ಕೊಟ್ಟು ಜನರ ಮನಸ್ಸನ್ನು ಆ ಕ್ಷಣಕ್ಕಾದರೂ ಸಮಾಧಾನಪಡಿಸದ, ಚುನಾವಣೆ ಹೊತ್ತಿಗೆ ಕೈಬಿಚ್ಚಿ ಖರ್ಚು ಮಾಡದವ ಗೆಲ್ಲುವುದಿರಲಿ ಠೇವಣಿ ಉಳಿಸಿಕೊಳ್ಳುವುದೂ ಕಡುಕಷ್ಟ ಎಂಬುದು ಚುನಾವಣೆಯಿಂದ ಚುನಾವಣೆಗೆ ಸಾಬೀತಾಗುತ್ತಲೇ ಇದೆ. ತತ್ವ, ಸಿದ್ಧಾಂತಗಳೆಲ್ಲ ಮೂಲೆಗೆ ಸರಿದ ಮೇಲೆ ಇಂತಹದ್ದೊಂದು ಚುನಾವಣೆ ವ್ಯವಸ್ಥೆ, ಜನರ ಮನಸ್ಥಿತಿಗೆ ಹೊಂದಿಕೊಂಡು ರಾಜಕಾರಣ ಮಾಡುವುದು ಕೂಡ ಬಹುದೊಡ್ಡ ಸವಾಲು.ತ್ರಿಶಂಕು ಸ್ಥಿತಿನಾವು ಈಗಿನ ರಾಜಕಾರಣಿಗಳ ಬಗ್ಗೆ ಗೇಲಿ, ಅಪಹಾಸ್ಯ ಮಾಡಬಹುದು. ಆದರೆ, ಅದೇ ರಾಜಕಾರಣಿಗಳ ಜಾಗದಲ್ಲಿ ನಾವೊಮ್ಮೆ ನಿಂತು ನೋಡಿದರೆ ಅದು ಇತ್ತ ಸ್ವರ್ಗವೂ ಅಲ್ಲದ, ಅತ್ತ ನರಕವೂ ಅಲ್ಲದ ಅತಂತ್ರ. ವೈಯಕ್ತಿಕ ಬದುಕು ಕಳೆದುಕೊಂಡ, ಹೆಜ್ಜೆ ಹೆಜ್ಜೆಗೂ ಅವಮಾನ, ಅಪಹಾಸ್ಯಗಳಿಗೆ ತುತ್ತಾಗುವ, ಯಾವ್ಯಾವುದೋ ಹಗರಣಗಳಿಗೆ ಸಿಲುಕಿ ಛೀ... ಥೂ ಎನಿಸಿಕೊಳ್ಳುವ, ಕಟ್ಟಕಡೆಯ ಪ್ರಜೆಯಿಂದಲೂ ಉಗಿಸಿಕೊಳ್ಳುವ... ಕೊನೆಗೆ ಅವೆಲ್ಲವನ್ನೂ ಸಹಿಸಿಕೊಂಡು ಮತ್ತೆ ಹೋಗಿ ಅದೇ ಜನರ ಬಳಿ ಕೈಮುಗಿಯುವ ದೈನೇಸಿ ಸ್ಥಿತಿ ಇದೆಯಲ್ಲ; ಅದು ಸುಲಭಕ್ಕೆ ಯಾರಿಗೂ ಒಗ್ಗುವುದಲ್ಲ. ನಿಜ, ರಾಜಕಾರಣದಲ್ಲಿ ಎಲ್ಲರನ್ನೂ ಸಮಾಧಾನಪಡಿಸಲು ಆಗುವುದಿಲ್ಲ. ನೂರು ಒಳ್ಳೆಯ ಕೆಲಸ ಮಾಡಿದರೂ ಅದನ್ನೆಲ್ಲ ಅಳಿಸಿ ಹಾಕಲು ಒಂದೇ ಒಂದು ಆರೋಪ ಸಾಕು! ಕಷ್ಟಪಟ್ಟು ಕಟ್ಟಿಕೊಂಡ ರಾಜಕೀಯ ಬದುಕು ಬರ್ಬಾದಾಗಿ ಬೀದಿಗೆ ಬಿದ್ದಿರುತ್ತದೆ.
ಚುನಾವಣೆಯಲ್ಲಿ ಗೆದ್ದ ಮಾತ್ರಕ್ಕೆ ನಿರಾಳತೆ ಬಂದೊದಗುವುದಿಲ್ಲ. ಸೋತವರಾದರೂ ಶೋಕದ ಮಡುವಲ್ಲಿ ಒಂದಷ್ಟು ದಿನ ಒದ್ದಾಡಿ ಮತ್ತೆ ಚೇತರಿಸಿಕೊಳ್ಳಬಹುದು. ಗೆದ್ದವರದ್ದು ಮುಂದಿನ 5 ವರ್ಷ ಮುಳ್ಳಿನ ಹಾಸಿಗೆ. ಸ್ವತಂತ್ರ ಬಲದ ಸರಕಾರ ಬಂದರೆ ತುಸು ನೆಮ್ಮದಿ. ಅದು ಅತಂತ್ರವಾದರೆ ಗೆದ್ದವರ ಭವಿಷ್ಯವೂ ಅತಂತ್ರ. ಸರಕಾರವೇ ಸ್ಥಿರ ಇಲ್ಲದಿರುವಾಗ ಶಾಸಕರಾದವರ ಪಾಡು ಅಯೋಮಯ. ಅಪಹಾಸ್ಯ, ಟೀಕೆ ಟಿಪ್ಪಣಿ ಬದಿಗಿಟ್ಟು ಈಗಿನ ರಾಜಕೀಯ ಸನ್ನಿವೇಶವನ್ನೇ ಒಂದು ಕ್ಷಣ ಮತ್ತೊಂದು ದೃಷ್ಟಿಕೋನದಿಂದ ಚಿಂತನೆ ಮಾಡಿ ನೋಡಿ. ಅದೇ ರಾಜಕಾರಣಿಗಳ ಜಾಗದಲ್ಲಿ ನಾವಿದ್ದರೆ ಪರಿಸ್ಥಿತಿ ಹೇಗಿದ್ದೀತು ಎಂದು ಯೋಚಿಸಿ..ಮೊನ್ನೆ ಮೊನ್ನೆಯಷ್ಟೇ ಗೆಲ್ಲುವ ಗುರಿ ಹೊತ್ತು ಸುಡು ಬಿಸಿಲಲ್ಲಿ ಸುತ್ತಾಡಿ ಬಳಲಿ ಬೆಂಡಾಗಿ ಉಸ್ಸಪ್ಪಾ ಎಂದು ನಿಟ್ಟುಸಿರು ಬಿಟ್ಟಿದ್ದರು. ಭವಿಷ್ಯದ ಆತಂಕದಲ್ಲಿ ಢವಗುಟ್ಟಿದ್ದ ಎದೆಬಡಿತ ಸಹಜ ಸ್ಥಿತಿಗೆ ಬರುವುದರೊಳಗೆ ಎಲ್ಲಿ ಹೇಗಿದ್ದರೋ ಅದೇ ಸ್ಥಿತಿಯಲ್ಲಿ ಹೊರಟು ಗೊತ್ತು ಗುರಿ ಇಲ್ಲದ ಜಾಗದಲ್ಲಿ ಅಲೆದಾಡುವ ಸ್ಥಿತಿ. ರಾಜ್ಯದಲ್ಲಿ ನಡೆಯುತ್ತಿರುವ ರಾಜಕೀಯ ಹೈಡ್ರಾಮಾ ನಮ್ಮನ್ನೆಲ್ಲ ತುದಿಗಾಲಲ್ಲಿ ನಿಲ್ಲಿಸಿರಬಹುದು. ನಾವು ಕ್ಷಣಕ್ಕೊಂದು ಜೋಕ್‌ ಕಟ್ಟಿ, ಹಾಸ್ಯ ಮಾಡಿ, ಅಪಹಾಸ್ಯ ಮಾಡಿ, ಗೇಲಿ ಮಾಡಿ ಮೂದಲಿಸಬಹುದು. ಆದರೆ, ಅವರ ಸ್ಥಿತಿ ಹಾಗೇಕಾಯಿತು? ಇಂತಹ ವಿಚಿತ್ರ ರಾಜಕೀಯ ಸನ್ನಿವೇಶದಲ್ಲಿ ನಾವಾಗಿದ್ದರೆ ಏನು ಮಾಡುತ್ತಿದ್ದೆವು? ಗೆದ್ದರೂ ಕುಂತಲ್ಲಿ ಕೂರಂಗಿಲ್ಲ... ನಿಂತಲ್ಲಿ ನಿಲ್ಲಂಗಿಲ್ಲ ಎಂಬಂತೆ ಮಾಡಿ ನೆಮ್ಮದಿ ಕಸಿದವರು ಯಾರು? ಇದು ಜನ ಕೊಟ್ಟ ತೀರ್ಪು. ಆದರೆ ಇಂತಹ ಅತಂತ್ರ ತೀರ್ಪು ರಾಜಕಾರಣಿಗಳು ಮತ್ತು ಅವರ ಕುಟುಂಬಕ್ಕೆ ತಂದೊಡ್ಡುವ ಸವಾಲು ಸಣ್ಣದಲ್ಲ.


ಕ


