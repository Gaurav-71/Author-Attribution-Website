ಸ್ಯಾಂಡಲ್‌ವುಡ್‌ನ ಅನನ್ಯ ವಸ್ತ್ರಾಭರಣ
ನಾಗಿಣಿ ಭರಣ ದಶಕಗಳಿಂದ ಕನ್ನಡ ಚಿತ್ರೋದ್ಯಮದಲ್ಲಿ ವಸ್ತ್ರ ವಿನ್ಯಾಸಕಿಯಾಗಿ ತಮ್ಮದೇ ಛಾಪು ಮೂಡಿಸಿದವರು. ಬದುಕು- ವೃತ್ತಿ ಎರಡನ್ನೂ ಮೇಳೈಸಿ ಅವರು ಏರಿದ ಎತ್ತರ, ಸದ್ದಿಲ್ಲದ ಸಾಧನೆ ನಿಜಕ್ಕೂ ಮಾದರಿ.
- ವಿದ್ಯಾರಶ್ಮಿ ಪೆಲತ್ತಡ್ಕ
ಕಲ್ಲರಳಿ ಹೂವಾಗಿ ಚಿತ್ರದಲ್ಲಿ ನಟ ವಿಜಯ ರಾಘವೇಂದ್ರ, ನಾಯಕಿ ಉಮಾ ಮೊದಲಾದವರೆಲ್ಲ ‘ದಿಕ್‌ದಿಕ್‌ದಿಕ್‌ಥೈ’ ಎಂದು ಚಿತ್ರದುರ್ಗದ ಕೋಟೆಯಲ್ಲಿ ನರ್ತಿಸುವ ಆ ದೃಶ್ಯ ನೋಡುತ್ತಿದ್ದರೆ ಪ್ರೇಕ್ಷಕರ ಮನಸ್ಸು ನಿಜಕ್ಕೂ ಶತಮಾನಗಳ ಹಿಂದಕ್ಕೋಡುತ್ತದೆ. ಇದಕ್ಕೆ ಕಾರಣ, ಆ ಚಿತ್ರವನ್ನು ಶೂಟ್ ಮಾಡಿದ ಆ ಸ್ಥಳ ಹಾಗೂ ಕಲಾವಿದರಿಗೆ ಒದಗಿಸಿದ ಸೂಕ್ತವಾದ ಕಾಸ್ಟ್ಯೂಮ್. ಇದೇ ರೀತಿ ನಾಗಾಭರಣರ ಮೈಸೂರು ಮಲ್ಲಿಗೆ, ಚಿನ್ನಾರಿ ಮುತ್ತ, ಸಂತ ಶಿಶುನಾಳ ಶರೀಫ, ಸಿಂಗಾರೆವ್ವ, ನೀಲಾ ಇತ್ಯಾದಿ ಹಲವು ಚಿತ್ರಗಳೂ ಚೆಂದದ ವಸ್ತ್ರವಿನ್ಯಾಸದೊಂದಿಗೆ ಗಮನ ಸೆಳೆಯುತ್ತವೆ. ಕಾಸ್ಟ್ಯೂಮ್ ಮೂಲಕವೇ ಪಾತ್ರಗಳ ಹಿನ್ನೆಲೆ, ಕಾಲವನ್ನು ಕಟ್ಟಿಕೊಡುವ ಈ ಮ್ಯಾಜಿಕ್ ಮಾಡಿರುವುದು ನಾಗಿಣಿ ಭರಣ.ಹದಿಹರೆಯದಲ್ಲೇ ವಸ್ತ್ರವಿನ್ಯಾಸದ ಕಲೆಗೆ ತೆರೆದುಕೊಂಡ ನಾಗಿಣಿ ಭರಣ ಇದೀಗ ಕನ್ನಡದಲ್ಲಷ್ಟೇ ಏಕೆ ರಾಷ್ಟ್ರಮಟ್ಟದಲ್ಲೂ ವಸ್ತ್ರವಿನ್ಯಾಸದಲ್ಲಿ ದೊಡ್ಡ ಹೆಸರು. ನಾಗಾಭರಣರ ಎಲ್ಲಾ ಪ್ರಶಸ್ತಿ ವಿಜೇತ ಚಿತ್ರಗಳಿಗೂ ವಸ್ತ್ರವಿನ್ಯಾಸ ಮಾಡಿರುವ ನಾಗಿಣಿ, ಭರಣರ ನೆರಳಿನಲ್ಲೇ ಸಾಗಿ ತನ್ನದೊಂದು ಅಸ್ಮಿತೆಯನ್ನು ಸಾಬೀತು ಪಡಿಸಿದ ಬಗೆಯೇ ವಿಶಿಷ್ಟ.
ರಾಮಮಂದಿರದಿಂದ ರಾಷ್ಟ್ರಮಟ್ಟಕ್ಕೆ ನಾಗಿಣಿ ಭರಣ ಆಗಿನ್ನೂ ಎಂಟನೇ ತರಗತಿಯ ವಿದ್ಯಾರ್ಥಿನಿ. ಫ್ಯಾಮಿಲಿ ಫ್ರೆಂಡ್ ರಂಗಕರ್ಮಿ ಎ.ಎಸ್.ಮೂತಿಯವರ ಅಳಿಯ ದತ್ತೂ ಅವರ ಜೊತೆ ಎನ್‌ಆರ್ ಕಾಲೊನಿಯ ರಾಮಮಂದಿರದಲ್ಲಿದ್ದ ಬೆನಕ ನಾಟಕ ತಂಡದವರಿಗೆ ಬಿಸಿಬೇಳೆ ಭಾತ್ ಹಂಚಲು ಹೋಗಿದ್ದರು. ಅಲ್ಲಿದ್ದ ಬಿ.ವಿ.ಕಾರಂತರು ಒಂದು ಹಾಡಿನ ಸಾಲು ಹೇಳಿ, ‘ನೀನು ಹಾಡು’ ಅಂದರಂತೆ. ನಾಗಿಣಿ ಹಾಡಿದಾಗ ಅವರಿಗೆ ನಾಟಕದಲ್ಲಿ ಒಂದು ಪಾತ್ರವನ್ನೂ ಕೊಟ್ಟರು. ಹೀಗೆ ಬಲಿ, ಸತ್ತವರ ನೆರಳು ಇತ್ಯಾದಿ ಹಲವು ನಾಟಕಗಳಲ್ಲಿ ಪಾತ್ರ ಮಾಡಿದರು. ಬ್ಯಾಕ್‌ಸ್ಟೇಜ್ ಕೆಲಸದ ಪರಿಚಯವೂ ಆಯಿತು. ರಂಗಭೂಮಿಯ ಈ ಅನುಭವವೇ ವಸ್ತ್ರವಿನ್ಯಾಸ ಮಾಡುವಲ್ಲಿಯೂ ಅವರಿಗೆ ಪೂರಕವಾಯಿತು. ಮೊದಲ ಚಿತ್ರ ‘ಅನ್ವೇಷಣೆ’ಗೆ ವಸ್ತ್ರವಿನ್ಯಾಸ ಮಾಡುವಾಗ ನಾಗಿಣಿ ಅವರಿನ್ನೂ ದ್ವಿತೀಯ ಪಿಯುಸಿ ವಿದ್ಯಾರ್ಥಿನಿ! ಸ್ಮಿತಾ ಪಾಟೀಲ್‌ರಂತಹ ಸಹಜ ನಟಿಯೊಂದಿಗೆ ಕೆಲಸ ಮಾಡಿದ ಆ ಅನುಭವ ಅವರಿಗೆ ವಿಶಿಷ್ಟ ಜಗತ್ತನ್ನೇ ಪರಿಚಯಿಸಿತು.ಇದಾಗಿ ಪಿಯುಸಿ ಫಲಿತಾಂಶ ಬರುವಷ್ಟರಲ್ಲಿ ವಿವಾಹವೂ ಆಗಿತ್ತು. ಬಳಿಕ ಮುಂದಕ್ಕೆ ಓದಲಿಲ್ಲ ನಾಗಿಣಿ. ಪಿಯುಸಿ ಫಲಿತಾಂಶ ನೋಡಲೂ ಹೋಗಲಿಲ್ಲ. ಆದರೆ, ವಸ್ತ್ರವಿನ್ಯಾಸದಲ್ಲಿ ಮಾತ್ರ ಹೊಸ ಹೊಸ ಮೈಲಿಗಲ್ಲುಗಳನ್ನು ತಾವೇ ನೆಡುತ್ತ ಹೋದರು. ‘ಪದವಿ, ಎಂಎ ಓದೋಣವೆಂದು ಆಮೇಲೆ ಅದೆಷ್ಟೋ ಸಲ ಅಂದುಕೊಂಡಿದ್ದಿದೆ. ಮುಂದಕ್ಕೆ ಓದಲಿಲ್ಲವೆಂದು ಈಗಲೂ ಪಶ್ಚಾತ್ತಾಪವಿದೆ. ಆದರೆ, ಅದಕ್ಕಿಂತ ಹೆಚ್ಚಿನದನ್ನು ಇಲ್ಲಿ ಮಾಡಿದ್ದೇನೆ ಎಂಬ ತೃಪ್ತಿಯೂ ಇದೆ. ಪ್ರತಿಯೊಂದು ಸಿನಿಮಾದಲ್ಲಿಯೂ ಹಳೇ ಫೋಟೊ, ಮಾಹಿತಿಗಳನ್ನು ಹುಡುಕುತ್ತ ಹೋಗುವುದು, ಸಂಶೋಧನೆ ಮಾಡುವುದು ಈ ಎಲ್ಲದರಲ್ಲಿ ಹಲವು ಪಿಎಚ್‌ಡಿಗಳಿಗೆ ಸಮವಾಗುವ ಕೆಲಸ ಮಾಡಿದ್ದೇನೆ’ ಎನ್ನುತ್ತಾ ನಗೆಯರಳಿಸುತ್ತಾರೆ ನಾಗಿಣಿ.
ನಾಗಿಣಿ ಭರಣರ ವಸ್ತ್ರ ವಿನ್ಯಾಸದ ಕೆಲಸ ನೋಡಿದಷ್ಟು ಸುಲಭವಲ್ಲ. ಬರೇ ಬಟ್ಟೆ ತೊಡಿಸಿದರಷ್ಟೇ ಈ ಕೆಲಸ ಮುಗಿಯುವುದಿಲ್ಲ. ಪಾತ್ರಗಳ ಕಾಲಮಾನವನ್ನು ತಿಳಿದು ಆ ಮೂಲಕ್ಕೆ ಹೋಗಿ ಸೂಕ್ತ ಆಧಾರಗಳ ಮೂಲಕವೇ ಬಟ್ಟೆಗಳನ್ನು ವಿನ್ಯಾಸ ಮಾಡಬೇಕು. ನಾಗಾಭರಣ ಸದ್ಯ ನಿರ್ದೇಶಿಸುತ್ತಿರುವ ‘ಅಲ್ಲಮ’ ಚಿತ್ರಕ್ಕಂತೂ ಹನ್ನೆರಡನೇ ಶತಮಾನದ ಕಾಲದ ಶಾಸನಗಳನ್ನು ಅಧ್ಯಯನ ಮಾಡಿ, ಅವುಗಳ ಆಧಾರದಲ್ಲಿ ಕಲಾವಿದರ ಮೂಲಕ ಪಾತ್ರಗಳ ಚಿತ್ರ ಬಿಡಿಸಿ, ಆ ಮೂಲಕ ವಸ್ತ್ರ ವಿನ್ಯಾಸ ಮಾಡಿದ್ದಾರೆ ನಾಗಿಣಿ ಭರಣ.ನಾಗಿಣಿ ಭರಣರನ್ನು ಎಲ್ಲರೂ ತಿಳಿದಿರುವುದು ಬರಿಯ ವಸ್ತ್ರ ವಿನ್ಯಾಸಕಿಯಾಗಿ. ಆದರೆ ಅವರು ಮಾಡುವ ಕೆಲಸ ಅದನ್ನೂ ಮೀರಿದ್ದು. ನಾಗಾಭರಣರ ಎಲ್ಲ ಟಿವಿ ಧಾರಾವಾಹಿಗಳಿಗೂ ಅವರೇ ಅಸೋಸಿಯೇಟ್. ಅದೆಷ್ಟೋ ಬಾರಿ ನಾಗಾಭರಣರ ಅನುಪಸ್ಥಿತಿಯಲ್ಲಿ ಎಲ್ಲವನ್ನೂ ಮುನ್ನಡೆಸಿದವರು ಅವರೇ. ‘ಆಗ ಭರಣ ‘ಮುಸ್ಸಂಜೆ’ ಮಾಡುತ್ತಿದ್ದರು. ಒಂದು ದಿನ ಭರಣರು ಇದ್ದಕ್ಕಿದ್ದಂತೆ ಬೇರೆ ಕೆಲಸ ಬಂದು ಆ ದಿನ ಮಾಡಬೇಕಿದ್ದ ಸೀರಿಯಲ್ ಶೂಟಿಂಗ್ ಅನ್ನು ‘ಇದನ್ನು ನೀನು ಮಾಡು’ ಎಂದು ನನ್ನ ಮೇಲೆ ಹಾಕಿ ಹೊರಟರು. ನನಗೆ ಎದೆ ನಡುಗಿತ್ತು. ನಾಗಾಭರಣರ ಹೆಸರು ಉಳಿಸಬೇಕಿತ್ತು ನಾನು. ಸರಿ, ನನಗೆ ತಿಳಿದ ಹಾಗೆ ಶೂಟ್ ಮಾಡಿಸಿದೆ. ಸಂಜೆ ಬಂದು ನೋಡಿದ್ರು, ‘ಗುಡ್, ಚೆನ್ನಾಗಿ ಮಾಡಿದ್ದೀಯ’ ಅಂದರು. ಜೀವ ಬಂದ ಹಾಗಾಯ್ತು. ಆಮೇಲಿಂದ ನಾನು ಮಾಡುತ್ತ ಮಾಡುತ್ತ ಕಲಿತೆ. ಸೀರಿಯಲ್ ಎಡಿಟ್ ಮಾಡಿಸುತ್ತಾ ಅವರು ಮಾಡುವ ಬಗೆಯನ್ನು ಕಲಿತೆ’ ಎನ್ನುತ್ತಾರವರು.
ಭರತನಾಟ್ಯ ಕಲಿತಿದ್ದ ನಾಗಿಣಿ ವಿವಾಹವಾದ ಬಳಿಕ ಕೂಚುಪುಡಿಯನ್ನೂ ಕಲಿತರು. ಕರ್ನಾಟಕದಲ್ಲಿ ಕೂಚುಪುಡಿ ಆರಂಗೇಟ್ರಂ ಮಾಡಿದ ಮೊದಲಿಗರು ಅವರು. ದೇಶ, ವಿದೇಶಗಳಲ್ಲೆಲ್ಲ ಅವರು ನೃತ್ಯ ಪ್ರದರ್ಶನವನ್ನು ನೀಡಿದ್ದಾರೆ. ಚಿತ್ರಗಳಲ್ಲಿ ಕೊರಿಯೋಗ್ರಫಿ ಕೂಡ ಮಾಡಿದ್ದಾರೆ. ಚಲನಚಿತ್ರಗಳಲ್ಲಿ ಮೇಕಪ್‌ನಲ್ಲಿ ಕೂಡ ಅಪಾರ ಪರಿಣತಿ ಅವರಿಗಿದೆ.ಮನೆಯೇ ಮೊದಲುವಸ್ತ್ರವಿನ್ಯಾಸದಲ್ಲಿ ಹಲವು ವರ್ಷಗಳ ಪರಿಣತಿಯಿದ್ದರೂ ನಾಗಿಣಿ, ನಾಗಾಭರಣರಲ್ಲದೆ ಅನ್ಯರ ಚಿತ್ರಗಳಿಗೆ ವಸ್ತ್ರ ವಿನ್ಯಾಸ ಮಾಡಿದವರಲ್ಲ. ಬೇರೆ ಬ್ಯಾನರ್‌ಗಳವರು ಕರೆದರೂ, ಕೆಲಸ, ಮನೆ ಎಲ್ಲವನ್ನೂ ನಿಭಾಯಿಸುವುದು ಕಷ್ಟ. ಮನೆಯ ಎಲ್ಲರಿಗೂ ಊಟ, ತಿಂಡಿ ಎಲ್ಲದರಲ್ಲೂ ವ್ಯತ್ಯಾಸವಾಗುತ್ತದೆ. ಹೀಗಾಗಿ ಬೇಡವೆಂದು ನಿರ್ಧರಿಸಿದೆ ಎನ್ನುತ್ತಾರೆ ನಾಗಿಣಿ. ವಿವಾಹವಾಗಿ ಮಗಳು ಹುಟ್ಟಿದ ಬಳಿಕವೂ ಹತ್ತು ವರ್ಷಗಳ ಕಾಲ ಮಕ್ಕಳ ದೇಖರೇಖಿಗೆ ತೊಂದರೆಯಾಗುತ್ತದೆ ಎನ್ನುವ ಕಾರಣಕ್ಕೇ ಅವರು ಚಿತ್ರ ಸಂಬಂಧಿ ಕೆಲಸವನ್ನೇ ಮಾಡಲಿಲ್ಲ. ಮಗಳು ದೊಡ್ಡವಳಾದ ಮೇಲಷ್ಟೇ ಮತ್ತೆ ಚಿತ್ರಗಳಿಗೆ ವಸ್ತ್ರ ವಿನ್ಯಾಸ ಮಾಡಲು ತೊಡಗಿದರಂತೆ.ನಾಗಾಭರಣರ ಬಿಝಿ ಶೂಟಿಂಗ್ ಶೆಡ್ಯೂಲ್‌ಗಳು, ತಮ್ಮದೇ ಕೆಲಸಗಳು ಇವೆಲ್ಲದರ ಮಧ್ಯೆ ನಾಗಿಣಿ ತಮ್ಮ ಮಕ್ಕಳ ಓದನ್ನು ನಿಭಾಯಿಸಿದ ಬಗೆಯೇ ಅಚ್ಚರಿ. ಮಕ್ಕಳೂ ಅಪ್ಪ-ಅಮ್ಮನ ಕೆಲಸದ ಶೆಡ್ಯೂಲ್‌ಗೆ ಹೊಂದಿಕೊಂಡವರೇ. ‘ಮಕ್ಕಳೂ ನಮ್ಮ ಹಾಗೇ ರಾತ್ರಿ ತಡವಾಗಿ ಮಲಗುವ ಅಭ್ಯಾಸ ಮಾಡಿಕೊಂಡಿದ್ದರು. ಬೆಳಗ್ಗೆ ವ್ಯಾನ್ ಬರುವುದಕ್ಕೆ ಅರ್ಧ ಗಂಟೆ ಇರುವಾಗ ಎಬ್ಬಿಸಿದರೆ ಬರಿಯ ಹಾಲು ಕುಡಿದು ಓಡುತ್ತಿದ್ದರು. ಈಗ ಮೊಮ್ಮಗಳೂ ಹಾಗೆಯೇ ಮಾಡುತ್ತಾಳೆ’ ಎನ್ನುತ್ತಾರವರು.
ಚಲನಚಿತ್ರ, ಧಾರಾವಾಹಿಗಳ ಕೆಲಸವಲ್ಲದೆ ನಾಟಕದಲ್ಲಿ ಅಭಿನಯಿಸುವುದೂ ನಾಗಿಣಿಯವರ ಇನ್ನೊಂದು ಪ್ರೀತಿಯ ಕೆಲಸ. ತಿಂಗಳಿಗೆ ಎರಡಾದರೂ ನಾಟಕ ಮಾಡುತ್ತೇವೆ, ನಾನು ಅದರಲ್ಲಿ ಅಭಿನಯಿಸುತ್ತೇನೆ ಕೂಡ ಎನ್ನುತ್ತಾರವರು. ಸಂಗೀತ ಉಪಕರಣಗಳನ್ನೂ ನುಡಿಸಲು, ಹಾಡಲು ಬಲ್ಲ ನಾಗಿಣಿ ಅವರಿಗೆ ಐವತ್ತಾರರ ಈ ಹರೆಯದಲ್ಲೂ ಉಕ್ಕುವ ಜೀವನೋತ್ಸಾಹ. ಮಕ್ಕಳ ರಜಾ ಕಾಲದಲ್ಲಿ ಬಿಡುವಿದ್ದಾಗ ಮಕ್ಕಳು-ಮೊಮ್ಮಕ್ಕಳ ಜತೆಗೆ ಹಿಮಾಲಯಕ್ಕೆ ಚಾರಣ ಹೋಗುವುದು ಬಲು ಇಷ್ಟದ ಹವ್ಯಾಸ.ಮುಂದೆ ಭರಣರ ‘ಆಯತನ’ ವೈಜ್ಞಾನಿಕ ಫಿಕ್ಷನ್‌ಗಾಗಿ ವಸ್ತ್ರ ವಿನ್ಯಾಸ ಮಾಡಲಿರುವ ನಾಗಿಣಿ ಸದಾ ಹೊಸದರ ಅನ್ವೇಷಣೆಯಲ್ಲಿರುವವರು. ಇದೇ ಅವರಿಗೆ ತೃಪ್ತಿಯ ನೀಡುವ ಕೆಲಸವೂ ಹೌದು.ನಾಗಿಣಿಯವರಿಗೆ ನಾಗಾಭರಣರನ್ನು ಪರಿಚಯಿಸಿದ್ದೂ ರಂಗಭೂಮಿಯೇ. ಪಿಯುಸಿಯಲ್ಲಿದ್ದ ಮಗಳು ಪ್ರೀತಿಸಿದ ವಿಷಯ ತಿಳಿದು ಅಮ್ಮ ಬೇಸರಿಸಿಕೊಂಡು ನಾಲ್ಕು ತಿಂಗಳು ಮಾತು ಬಿಟ್ಟರಂತೆ. ಆದರೆ, ನಾಗಿಣಿ ತಾನು ಭರಣರನ್ನೇ ಮದುವೆಯಾಗುವುದಾಗಿಯೂ, ಇಲ್ಲವಾದರೆ ಮನೆ ಬಿಟ್ಟು ಓಡಿ ಹೋಗುವುದಾಗಿಯೂ ಹೇಳಿದಾಗ ಅಪ್ಪನೇ ಭರಣರ ಮನೆಗೆ ಹೋಗಿ ಮಾತಾಡಿದರಂತೆ. ನಾಗಿಣಿಯವರಿಗೆ ಮದುವೆಯಾದ ಹೊಸದರಲ್ಲಿ ನಾಗಾಭರಣ ತಮ್ಮ ಶೂಟಿಂಗ್‌ಗೆಂದು ದಿನಗಟ್ಟಲೆ ಹೊರಗೆ ಇರುತ್ತಿದ್ದರಂತೆ. ಆಗ ಎಳೆಯ ಮಗಳನ್ನು ತಮ್ಮ ಮನೆಯ ಮೇಲಂತಸ್ತಿನಲ್ಲೇ ಇರಿಸಿಕೊಂಡು ಜೋಪಾನವಾಗಿ ಕಾದದ್ದು ನಾಗಿಣಿ ಅವರ ಅಪ್ಪ-ಅಮ್ಮ. ಮಕ್ಕಳನ್ನು ಬೆಳೆಸುವಲ್ಲಿ ನೆರವಾದ ಹೆತ್ತವರ ಸಹಕಾರವನ್ನು ಎಂದಿಗೂ ಮರೆಯಲಾರೆ ಎನ್ನುತ್ತಾರೆ ನಾಗಿಣಿ.

