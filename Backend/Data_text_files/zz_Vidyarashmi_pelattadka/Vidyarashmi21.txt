ಹಬ್ಬದ ಸಾಲಿಗೆ ಸಲಾಂ
* ವಿದ್ಯಾರಶ್ಮಿ ಪೆಲತ್ತಡ್ಕ
ನಿತ್ಯದ ಕೆಲಸವೆಂಬ ನೀರಸತೆಗೂ ಈಗ ಬಣ್ಣ ಬಂದಿದೆ. ಅಯ್ಯೋ ಮನೆಗೆಲಸವಾ ಎಂಬ ಉದ್ಗಾರವನ್ನೂ ಉಲ್ಲಾಸ ಮೀರಿ ನಿಂತಿದೆ. ಹೆಜ್ಜೆಹೆಜ್ಜೆಗೂ ಖುಷಿ, ಸಂಭ್ರಮ ಸಾಲುಗಟ್ಟಿದೆ. ಹೌದು, ಶ್ರಾವಣ ಬಂದಿದೆ. ಕಾಡಿಗೆ, ನಾಡಿಗೆ, ಬೀಡಿಗೆ... ಎಲ್ಲೆಡೆಗೂ.
ಹೇಳುವುದೇ ಬೇಡ, ಶ್ರಾವಣವೆಂದರೆ ಸಂಭ್ರಮ, ಶ್ರಾವಣವೆಂದರೆ ಹಬ್ಬಗಳ ಸಾಲು, ಶ್ರಾವಣವೆಂದರೆ ಮನೆ-ಮನೆಗಳ ನಡುವಿನ ಓಡಾಟ, ಬಂಧುಮಿತ್ರರ ಜತೆ ಒಡನಾಟ... ಶ್ರಾವಣದ ಇನ್ನೊಂದು ಹೆಸರೇ ಸಂಭ್ರಮವೆನ್ನುವಷ್ಟು ಈ ಮಾಸ ನಮಗೆ ಆಪ್ತ. ಖುಷಿ ಕೊಡುವ, ಸಂಭ್ರಮ ಹೆಚ್ಚಿಸುವ ಕಾರಣಕ್ಕೇ ಈ ಮಾಸ ಸಕಲರಿಗೂ ಪ್ರಿಯ. ಒಂದೇ ಸಮನೆ ಸುರಿಯುವ ಮಳೆಗೂ ಈಗ ಕೊಂಚ ಬಿಡುವು. ಜಡಗಟ್ಟಿದ್ದ ಮನಸ್ಸುಗಳಿಗೂ ನವೋಲ್ಲಾಸ. ಮಳೆಯಲ್ಲಿ ಮಿಂದ ಪ್ರಕೃತಿ ಹಸಿರಾಗಿ ನಳನಳಸುತ್ತದೆ. ಶ್ರಾವಣದ ಆಚರಣೆಯಲ್ಲಿ ತೊಡಗುವ ಮನಸ್ಸುಗಳೂ ಹೊಸತನದಿಂದ ತುಂಬಿ ತೊನೆಯುತ್ತವೆ.ಚಾಂದ್ರಮಾನದ ಐದನೇ ತಿಂಗಳಲ್ಲಿ ಮೊದಲಾಗಿ ಬರುವ ಮಾಸವೇ ಶ್ರಾವಣ. ಆಷಾಢ ಮಾಸದ ಕೊನೆಯಲ್ಲಿ ಭೀಮನ ಅಮಾವಾಸ್ಯೆ ಮುಗಿಯುತ್ತಿದ್ದಂತೆ ಆಗಮಿಸುತ್ತದೆ ಶ್ರಾವಣ ಮಾಸ. ಶುಭ ಕಾರ‌್ಯಕ್ರಮಗಳಿಗೆಲ್ಲ ಆಷಾಢ ಹಾಕಿದ್ದ ಬ್ರೇಕ್‌ಗೆ ತೆರವು ಬೀಳುವುದೇ ಈಗ. ತಿಂಗಳ ಕೂಸಿಗೊಂದು ಹೆಸರು ಇಡುವ ಕಾರ‌್ಯಕ್ರಮದಿಂದ ತೊಡಗಿ ವಧು ನೋಡುವ ಶಾಸ್ತ್ರದವರೆಗೆ ಶ್ರಾವಣಕ್ಕೆಂದು ತಡೆದಿಟ್ಟಿದ್ದ ಮಂಗಳ ಕಾರ‌್ಯಗಳೆಲ್ಲ ಒಂದೊಂದಾಗಿ ಶುರುವಾಗುತ್ತವೆ. ಆದ್ದರಿಂದಲೇ ಈ ಮಾಸದ ಪ್ರತಿದಿನವೂ ಶ್ರೇಷ್ಠವೇ.ಮನೆ ಮಕ್ಕಳಿಗೆಲ್ಲ ಒಂದರ ಹಿಂದೊಂದು ರಜೆಗಳಿವೆ ಎನ್ನುವ ಕಾರಣಕ್ಕೆ ಖುಷಿ. ಉಳಿದವರಿಗೆಲ್ಲ ಎಲ್ಲರೂ ಒಂದಾಗಿ ಬೆರೆಯುವ, ಕೊಡುಕೊಳ್ಳುವ ಕಾರಣಕ್ಕೆ ಖುಷಿ. ಹಬ್ಬಗಳನ್ನು ಆಚರಿಸುತ್ತೇವೋ ಇಲ್ಲವೋ, ಈ ನೆಪದಲ್ಲಿ ಜಗವೆಲ್ಲ ಸಂಭ್ರಮವನ್ನು ಹೊದ್ದುಕೊಳ್ಳುತ್ತದಲ್ಲ , ಇದನ್ನು ನೋಡುತ್ತಲೇ ಉತ್ಸಾಹ ತುಂಬಿಕೊಳ್ಳುವವರೂ ಉಂಟು.
ಶಾಪಿಂಗ್ ಸಡಗರ ಹಬ್ಬ ಆಚರಿಸುವ ಮುನ್ನ ಮಾಡಿಕೊಳ್ಳಬೇಕಾದ ತಯಾರಿಗಳು ಹಲವುಂಟು. ಹೂವು, ಹಣ್ಣು, ತರಕಾರಿ, ಪೂಜಾ ಸಾಮಗ್ರಿಗಳೆಲ್ಲವನ್ನೂ ಕೊಳ್ಳಬೇಕು. ಗೆಜ್ಜೆ ವಸ್ತ್ರ ರೆಡಿ ಮಾಡಬೇಕು. ಫಲ ತಾಂಬೂಲ, ಬಾಗಿನ ಸಿದ್ಧವಾಗಬೇಕು. ಎಲ್ಲದರಲ್ಲೂ ತೊಡಗಿಕೊಳ್ಳುವುದೆಂದರೆ ಮನೆಯ ಹಿರಿಯರಿಗೆಲ್ಲ ಹದಿಹರೆಯವೇ ಆವಾಹನೆಯಾದಂತೆ!ಮಕ್ಕಳು, ಯುವಕರಿಗೆ ಖುಷಿಗೊಂದು ಕಾರಣವಿದೆ. ಅದು ಶಾಪಿಂಗ್. ಹಬ್ಬದ ಸೀಸನ್ ಬಂದಾಕ್ಷಣ ನೂರೆಂಟು ಆಫರ್‌ಗಳು, ರಿಯಾಯಿತಿ ದರದ ಮಾರಾಟಗಳು. ಬಟ್ಟೆಯಿಂದ ತೊಡಗಿ ಮೊಬೈಲ್‌ನವರೆಗೆ ವೈಯಕ್ತಿಕ ಬಳಕೆಯ, ಮನೆ ಬಳಕೆಯ ಸಾಮಗ್ರಿಗಳೆಲ್ಲ ಕಡಿಮೆ ದರಕ್ಕೇ ಸಿಗುತ್ತವೆನ್ನುವ ಆಕರ್ಷಣೆ. ಆನ್‌ಲೈನ್‌ನಲ್ಲೂ ಆಫರ್‌ಗಳ ಅಬ್ಬರ. ತಿಂಗಳ ಕಾಲ ಈ ಕೊಡುಗೆಗಳಿಗೆ ಬರವಿಲ್ಲ. ಶಾಪಿಂಗ್ ಪ್ರಿಯರಿಗೆ ಮಾರ್ಕೆಟ್‌ನಲ್ಲಿ ಸಂಚರಿಸುವುದೇ ಖುಷಿಯ ಸವಾರಿ. ಅಗತ್ಯವಿರುವ ವಸ್ತುಗಳನ್ನೆಲ್ಲ ಕೊಳ್ಳುವುದಕ್ಕೂ ಇದುವೇ ಸಕಾಲ. ಹಬ್ಬವೆಂದರೆ ಹೊಸತನ್ನು ತೊಡಬೇಕು, ಮನೆಯಲ್ಲೂ ಹೊಸತನ್ನು ತಂದಿಟ್ಟುಕೊಳ್ಳಬೇಕು. ಇಂಥವರಿಗಾಗಿಯೇ ಮಾರುಕಟ್ಟೆಯೆಲ್ಲ ಹೊಸ ಬಣ್ಣ ಬಳಿದುಕೊಳ್ಳುತ್ತದೆ. ಹೊಸ ಹೊಸ ಉತ್ಪನ್ನಗಳು, ಬಗೆಬಗೆಯ ಸರಕುಗಳು ಕಣ್ಸೆಳೆಯುತ್ತವೆ. ಮದುವಣಗಿತ್ತಿಯಂತೆ ಸಿಂಗರಿಸಿಕೊಂಡ ಈ ಅಂಗಡಿ ಮಳಿಗೆಗಳ ನ್ನು ನೋಡುವುದೇ ಚೆಂದ. ಇವನ್ನೆಲ್ಲ ನೋಡನೋಡುತ್ತ ಕೊಳ್ಳುವ ಆಸೆಯಾಗದೇ ಇರುವವರಾದರೂ ಯಾರು ಹೇಳಿ?
ಬಂಧ ಬೆಸೆಯುವ ಮಾಸ ಎಲ್ಲರೂ ಪ್ರತಿನಿತ್ಯ ಅವರವರ ಕೆಲಸ, ಅವರದೇ ಕಂಪ್ಯೂಟರ್, ವಾಟ್ಸಪ್, ಫೇಸ್‌ಬುಕ್ ಎನ್ನುತ್ತಾ ತಂತಮ್ಮ ಲೋಕದಲ್ಲಿ ತಲ್ಲೀನರಾಗಿರುವಾಗ ಇತರರ ನೆನಪೂ ಬರಲಿ ಎಂಬ ಕಾರಣಕ್ಕೇ ಎಂಬಂತೆ ಈ ಹಬ್ಬಗಳು ಬರುತ್ತವೆ, ಎಲ್ಲರನ್ನೂ ಒಂದುಗೂಡಿಸುತ್ತವೆ. ಒಂದು ರೀತಿಯಲ್ಲಿ ಶ್ರಾವಣದ ಹಬ್ಬಗಳೆಲ್ಲ ಬಂಧಗಳನ್ನು ಬೆಸೆಯುವ ಹಬ್ಬಗಳು. ಈ ಮಾಸದ ಪ್ರತಿಯೊಂದು ಹಬ್ಬದಲ್ಲೂ ಮನುಜ-ಮನುಜರ ಬಂಧ ಗಟ್ಟಿಯಾಗಲೆಂಬ ಸಂದೇಶ ಪರೋಕ್ಷವಾಗಿ ಇದೆ.ಮಾಸಕ್ಕೆ ಶುರು ಕೊಡುವ ಭೀಮನ ಅಮಾವಾಸ್ಯೆಯಲ್ಲಿ ಪತಿಗೆ ಆಯುಷ್ಯ ಕೋರುತ್ತಾರಾದರೂ ಇದೇ ದಿನ ಸಹೋದರರನ್ನು ಕರೆದು ಉಡುಗೊರೆ ನೀಡಿ ಸತ್ಕರಿಸುವ ಸಂಪ್ರದಾಯವೂ ಕೆಲವೆಡೆ ಇದೆ. ನಾಗರ ಪಂಚಮಿಯೂ ಬರಿಯ ಕಲ್ಲಿನ ನಾಗರನಿಗೆ ಹಾಲೆರೆವ ಹಬ್ಬವಲ್ಲ. ತವರಿನ ಉನ್ನತಿಗಾಗಿ ಪ್ರಾರ್ಥಿಸಿಕೊಳ್ಳುವ ಹಬ್ಬ, ಸಹೋದರನ ಸೌಖ್ಯಕ್ಕಾಗಿ ಆಶಿಸುವ ಹಬ್ಬ. ರಕ್ಷಾಬಂಧನವಂತೂ ಅಣ್ಣ-ತಂಗಿಯ ಬಂಧವನ್ನು ಸಾರುವ ಆಚರಣೆ.ಎಲ್ಲ ಹಬ್ಬಗಳಿಗೂ ಮನೆತುಂಬ ಜನರಿದ್ದರಷ್ಟೇ ಚೆನ್ನ. ಸ್ನೇಹಿತರು, ಬಂಧುಗಳು ಬಂದು ಬಾಗಿನ ಕೊಂಡೊಯ್ದಾಗಲೇ ಮಂಗಳಗೌರಿ ವ್ರತ ಪರಿಸಮಾಪ್ತಿ. ವರಮಹಾಲಕ್ಷ್ಮಿ ವ್ರತದಲ್ಲೂ ಹೆಂಗಳೆಯರಿಗೆ ಅರಿಶಿನ ಕುಂಕುಮದ ಸೌಭಾಗ್ಯ ಹಚ್ಚಿ ಕಳುಹಿಸಬೇಕು. ಅವರು ಇವರ ಮನೆಗೆ, ಇವರು ಅವರ ಮನೆಗೆ ಹೋಗಬೇಕು. ಬಾಯ್ತುಂಬ ಹರಟಬೇಕು. ಎಲ್ಲರ ಜತೆಗೊಂದು ಸೆಲ್ಫಿ ತೆಗೆಯಬೇಕು, ಸೋಶಿಯಲ್ ನೆಟ್‌ವರ್ಕಿಂಗ್ ಸೈಟ್‌ನಲ್ಲಿ ಅಪ್‌ಲೋಡ್ ಮಾಡಬೇಕು. ಅದಕ್ಕೆ ಲೈಕುಗಳು ಬೀಳಬೇಕು... ಅದ ನೋಡನೋಡುತ್ತ ಮೆಲುನಗು ಮೂಡಬೇಕು. ನಗೆಯೇ ಹಬ್ಬವಾಗಿ ಹಬ್ಬಬೇಕು. ಎಲ್ಲರ ನಡುವಣ ನಂಟು ಇನ್ನಷ್ಟು ಗಾಢವಾಗಲು ಹಬ್ಬದಾಚರಣೆಯೂ ಒಂದು ನೆಪವಾಗುವುದು ಹೀಗೆ.
ಹಬ್ಬದ ಹೆಸರಿನಲ್ಲೊಂದು ಸೆಲೆಬ್ರೇಷನ್ ಹುಟ್ಟಿದ ಹಬ್ಬ, ಕಟ್ಟಿದ ಹಬ್ಬ... ಹೀಗೆ ಹಬ್ಬಗಳು ಅವೆಷ್ಟಿದ್ದರೂ ಸಾಲದು ನಮಗೆ. ಏಕೆಂದರೆ ನಮಗೆಲ್ಲ ನಿತ್ಯವೂ ಬದುಕಿನಲ್ಲೊಂದು ಹೊಸತನ ಬೇಕು, ಒಂದು ಪಾಸಿಟಿವ್ ಎನರ್ಜಿ ಬದುಕೆಲ್ಲ ತುಂಬಿಕೊಳ್ಳಬೇಕು. ಇದಕ್ಕೆ ಶ್ರಾವಣದ ಈ ಹಬ್ಬಸಾಲೂ ಕಾರಣವಾಗುತ್ತದೆ. ಯಾವುದಕ್ಕೂ ಟೈಂ ಇಲ್ಲಪ್ಪ ಎಂದೆನ್ನುವ, ದಿನಾ ಅದೇ ಕೆಲ್ಸ, ಬಿಝಿ ಎನ್ನುವ ಅದೇ ರಾಗ ಅದೇ ಹಾಡಿನ ಮಧ್ಯದಲ್ಲೊಂದು ಹೊಸ ಪಲ್ಲವಿ ಈ ಮಾಸ.ಸುಮ್ಮಸುಮ್ಮನೇ ಹೊಸ ಬಟ್ಟೆ ತೊಟ್ಟು, ಹಬ್ಬದಡುಗೆ ಮಾಡಿ ಉಂಡು ಖುಷಿ ಪಡಲು ಮನಸ್ಸು ಬಾರದು. ಅದಕ್ಕೇ ಈ ಮಾಸ ನೆಪ ನೀಡುತ್ತಾ ಹೋಗುತ್ತದೆ. ಎಲ್ಲರೂ ಸಾಂಪ್ರದಾಯಿಕವಾಗಿ ಹಬ್ಬಗಳನ್ನು ಆಚರಿಸುತ್ತೇವೆಯೋ ಇಲ್ಲವೋ, ಹಬ್ಬದ ಹೆಸರಿನಲ್ಲಿ ಸಡಗರವನ್ನು ಮೈ-ಮನಸ್ಸಿನಲ್ಲಿ ತುಂಬಿಕೊಳ್ಳುತ್ತೇವೆ. ಹೀಗೆ ನಮ್ಮೊಳಗು ಖುಷಿಯಾದಾಗ ಮಾತ್ರ ಸುತ್ತೆಲ್ಲ ಸಂತಸ ಹಬ್ಬಿದಂತೆ ತೋರುತ್ತದೆ. ಎಲ್ಲರ ನೆಮ್ಮದಿ, ಖುಷಿಗೆ ಇಂಬು ನೀಡುವ ಈ ಮಾಸಕ್ಕೆ, ಹಬ್ಬಸಾಲಿಗೆ ಸಲಾಂ.ಹಬ್ಬಗಳ ಸಾಲು ಹೊತ್ತ ಮಾಸ ಶ್ರಾವಣವೆಂದರೆ ಹಬ್ಬಗಳ ಮಾಸ. ಈ ಸಂದರ್ಭದಲ್ಲಿ ನಾಗರಪಂಚಮಿಯಿಂದ ತೊಡಗಿದರೆ ಒಂದಾದ ಮೇಲೊಂದರಂತೆ ಹಬ್ಬಗಳ ಸಡಗರ. ಶುಕ್ಲ ಪಂಚಮಿಯಂದು ನಾಗ ಪಂಚಮಿ ಬಂದರೆ ಹುಣ್ಣಿಮೆಗೆ ರಕ್ಷಾಬಂಧನ. ಈ ಮಧ್ಯೆ ಭಕುತರ ಮನದಿಂಗಿತವನ್ನು ಪೂರೈಸುವ ಮಹಾಲಕ್ಷ್ಮಿಗೆ ಹೆಂಗಳೆಯರು ಸಲ್ಲಿಸುವ ಪೂಜೆಯೇ ವರಮಹಾಲಕ್ಷ್ಮೀ ವ್ರತ. ರಾಘವೇಂದ್ರ ಆರಾಧನೆ, ಗೋಕುಲಾಷ್ಟಮಿ, ಋಗುಪಾಕರ್ಮ, ಋಜುಪಾಕರ್ಮಗಳೂ ಸಾಲಿನಲ್ಲಿವೆ. ದಿನಕ್ಕೊಂದು ಮಹತ್ವವಿರುವ ಶ್ರಾವಣದಲ್ಲಿ ಸೋಮವಾರ, ಶುಕ್ರವಾರ, ಶನಿವಾರ ಹೀಗೆ ಎಲ್ಲ ವಾರಗಳೂ ಪವಿತ್ರವೇ. ಶ್ರಾವಣದ ಮೊದಲ ಮಂಗಳವಾರವೇ ಗೌರೀಪೂಜೆ ಆರಂಭವಾದರೆ ಮುಂದಿನ ಮೂರು ಮಂಗಳವಾರ ಗೌರೀಪೂಜೆ ಮಾಡಿ ಭಾದ್ರಪದದಲ್ಲಿ ಬರುವ ಐದನೇ ಮಂಗಳವಾರ ಗೌರೀಪೂಜೆ ತುದಿ ಮುಟ್ಟುತ್ತದೆ. ಮುಂದಿನ ಭಾದ್ರಪದ ಮಾಸದಲ್ಲಿ ಮತ್ತೆ ಗಣೇಶನ ಹಬ್ಬ ಕಾದಿರುತ್ತದೆ.

