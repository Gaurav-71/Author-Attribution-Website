ಮಾತಿಗೆ ಸಿಗದ ಸುಖದುಃಖ
- ವಿದ್ಯಾರಶ್ಮಿ ಪೆಲತ್ತಡ್ಕ
‘ಮಿಸ್ಟರ್ ಅಂಡ್ ಮಿಸಸ್ ಅಯ್ಯರ್’ ಎಂಬ ಚಿತ್ರವಿದೆ. ಇದರಲ್ಲಿ ನಾಯಕಿ ವಿವಾಹಿತೆ, ಆರೇಳು ತಿಂಗಳಿನ ಕೂಸೂ ಆಕೆಗಿದೆ. ತವರಿಂದ ತನ್ನ ಮನೆಗೆ ಹೊರಟ ಇವಳಿಗೆ ಬಸ್ಸು ಪ್ರಯಾಣದಲ್ಲಿ ಸಿಕ್ಕವನು ಅವನು. ಮಧ್ಯದಲ್ಲಿ ಕೋಮು ಗಲಭೆಯಿಂದಾಗಿ ಪ್ರಯಾಣಕ್ಕೆ ತಡೆಯಾದಾಗ ಅವನು ಪುಟ್ಟ ಮಗುವಿನೊಂದಿಗಿನ ಅವಳಿಗೆ ಜತೆಯಾಗುತ್ತಾನೆ. ಗಲಭೆಯ ಆ ಪ್ರದೇಶದಲ್ಲಿ ಅವರಿಬ್ಬರೂ ಮಿಸ್ಟರ್ ಅಂಡ್ ಮಿಸೆಸ್ ಅಯ್ಯರ್ ಆಗುತ್ತಾರೆ. ಮೊದಲು ಅವನು ಅನ್ಯ ಕೋಮಿನವನೆಂದು ಹೇವರಿಸುವ ಅವಳಲ್ಲಿ ಕೊನೆಗೆ ಅವನ ಮೇಲೆ ಏನೋ ಅವ್ಯಕ್ತ ಭಾವ. ಅವನಿಗೂ ಅವಳ ಮೇಲೊಂದು ವಿವರಿಸಲಾಗದ ಪ್ರೇಮ. ಕೊನೆಗೆ ರೈಲು ಪ್ರಯಾಣ ಮುಗಿಸಿ ತನ್ನೂರು ತಲುಪಿದಾಗ ಅವಳನ್ನು ಕರೆದೊಯ್ಯಲು ಅವಳ ಪತಿಯೇ ಬಂದಿರುತ್ತಾನೆ. ಆಕೆ ಇವನತ್ತ ತಿರುತಿರುಗಿ ನೋಡುತ್ತ ಪತಿಯ ಜತೆ ನಡೆಯುತ್ತಾಳೆ. ಅಲ್ಲಿಗೆ ಅವರಿಬ್ಬರ ನಡುವೆ ಹುಟ್ಟಿದ ಪ್ರೇಮ ಅವರಿಬ್ಬರೊಳಗೇ ಹುಗಿದು ಹೋಗುತ್ತದೆ. * ಇಲ್ಲೊಂದು ಸಂಸಾರವಿದೆ. ಅದರಲ್ಲಿ ಇವಳಿಗೆ ನಿತ್ಯವೂ ಮನೆಯಲ್ಲಿ ಅವನೊಡನೆ ಘರ್ಷಣೆ, ಅವನಿಂದ ಹಿಂಸೆ. ಪ್ರೀತಿಸಿ ಮದುವೆಯಾದ ತಪ್ಪಿಗೆ ಯಾರೊಡನೆಯೂ ಹೇಳಿಕೊಳ್ಳುವುದಕ್ಕಾಗುತ್ತಿಲ್ಲ ಇವಳಿಗೆ. ಗೆಳತಿಯರೆಲ್ಲ ಜತೆ ಸೇರಿದಾಗ ತಂತಮ್ಮ ಅತ್ತೆ-ಮಾವರ ಬಗೆಗೆ ಮನದಣಿಯೆ ದೂರುತ್ತ ತೃಪ್ತಿಪಟ್ಟುಕೊಳ್ಳುವಾಗ ಇವಳು ಮೌನಗೌರಿ. ‘ನೀನು ಆರಾಮಿದ್ದೀಯ ಕಣೇ ಬಿಡು. ಅತ್ತೆ , ಮಾವ ಜತೆಗಿಲ್ಲ. ಮನೆಯಲ್ಲೆಲ್ಲ ನಿನ್ನದೇ ಕಾರುಬಾರು’ ಅನ್ನುವಾಗಲೆಲ್ಲ ಇವಳ ಮನಸ್ಸು ಕೂಗಿ ಹೇಳುತ್ತದೆ, ‘ನಾನು ಸುಖಿಯಲ್ಲ. ಗಂಡ ಕೊಡುವ ಕಷ್ಟವನ್ನು ನಿಮ್ಮಲಿ ಹೇಗೆ ಹೇಳಿಕೊಳ್ಳಲಿ’ ಅಂದುಕೊಳ್ಳುತ್ತ ಅವಳು ನಸುನಗುತ್ತಾಳೆ.
ಅಲ್ಲಿ ಅವಳದು ಸುಖ, ಇಲ್ಲಿ ಇವಳದು ದುಃಖ ಅಷ್ಟೇ ವ್ಯತ್ಯಾಸ. ಇಬ್ಬರದೂ ಇನ್ನೊಬ್ಬರೊಡನೆ ಹೇಳಲಾರದ ಭಾವಗಳೇ. ಅದು ಅದಮ್ಯ ಖುಷಿಯ ವಿಷಯವೇ ಇರಬಹುದು, ಆದರೆ ಹೇಳಿಕೊಳ್ಳುವ ಸ್ವಾತಂತ್ರ್ಯವನ್ನೋ ಅವಕಾಶವನ್ನೋ ಆ ಸನ್ನಿವೇಶ ನೀಡಿರುವುದಿಲ್ಲ. ಆಗೆಲ್ಲ ಅದನ್ನು ಒಳಗೊಳಗೇ ಅನುಭವಿಸುತ್ತ, ಹೇಳಬೇಕು ಅನ್ನಿಸುವ ತುಡಿತವನ್ನು ಒಳಗೊಳಗೇ ಹತ್ತಿಕ್ಕಿಕೊಳ್ಳುತ್ತ ಇರುವುದು ಅನಿವಾರ‌್ಯ. ‘ಐ ಆ್ಯಮ್ ಇನ್ ಲವ್’ ಅನ್ನುತ್ತ ಜಗತ್ತಿಗೇ ಕೂಗಿ ಹೇಳಬೇಕೆನಿಸಿದರೂ ಬಾಯಿಗೆ ಬೀಗ ಹಾಕಿ ಸುಮ್ಮನಿರುವುದೂ ಎಷ್ಟು ಹಿಂಸೆ ಗೊತ್ತೇ?ಕಷ್ಟವನ್ನಾದರೂ ಅಷ್ಟೇ, ಒಳಮನೆಯ ಗೋಡೆಗಳಿಗಷ್ಟೇ ಕೇಳುವಂತೆ ಮೆಲುದನಿಯಲ್ಲಿ ಅತ್ತು ಮುಗಿಸುವ, ಅನುಭವಿಸಿ ಇಂಗಿಸಿಕೊಳ್ಳುವವರು ಅದೆಷ್ಟು ಜನರಿದ್ದಾರೋ...ಮದುವೆ ಮನೆಯಲ್ಲಿ ಈ ಉದ್ದಲಂಗದ ಹುಡುಗಿಯ ಓಡಾಟವೋ ಓಡಾಟ. ಅವನ ಕಣ್ಣಿನ ತುಂಬ ಅವಳದೇ ಬಿಂಬ. ಕೊನೆಗೂ ಸಂದಿಯಲ್ಲೆಲ್ಲೋ ಸಿಕ್ಕಾಗ ಅವನು ಅವಳ ಹೆಸರು ಕೇಳಿಯೇಬಿಟ್ಟ. ಅಲ್ಲಿಗೆ ನವಿರು ಪ್ರೇಮವೊಂದು ಕುಡಿಯೊಡೆಯಿತು. ಆದರೂ ಅದು ಪ್ರೇಮ ಹೌದೋ ಅಲ್ಲವೋ ಎಂಬ ಸಂದೇಹ ಅವಳಲ್ಲಿ. ಆದರೆ ಯಾರೊಡನೆಯೂ ಹೇಳುವಂತಿಲ್ಲ.. ಹೇಳಲಿಕ್ಕೆ ಅದು ಪ್ರೇಮ ಹೌದೋ ಅಲ್ಲವೋ ಎಂಬ ಸಂದೇಹ. ಅದಕ್ಕೇ ಒಳಗೊಳಗೇ ಪ್ರೇಮದ ಆ ರೋಮಾಂಚನದಲ್ಲಿ ಮೀಯುತ್ತಿದ್ದಾಳೆ ಅವಳು. ಅವಳದು ಆ ಕಷ್ಟವಾದರೆ, ದಕ್ಕದ ಪ್ರೀತಿಯನ್ನು ಅರಗಿಸಿಕೊಳ್ಳಲಾರದ ಕಷ್ಟ ಆ ಮತ್ತೊಬ್ಬನದು, ಅದನ್ನು ಗೆಳೆಯನೊಬ್ಬನ ಹೆಗಲಿಗಿಟ್ಟು ಹಂಚಿಕೊಳ್ಳುವಂತಿಲ್ಲ, ಕಾರಣ ತಾನು ಪ್ರೀತಿಸಿದ ಆ ಹುಡುಗಿ ಇನ್ನೊಬ್ಬನ ಸೊತ್ತು!
ಅದೆಷ್ಟು ಜನರ ಬದುಕಿನಲ್ಲಿ ಇಂತಹ ಕಷ್ಟಗಳಿವೆಯೋ... ಕೆಲವು ಖುಷಿಗಳೂ ಹಾಗೆಯೇ, ದುಃಖಗಳೂ ಹಾಗೆಯೇ.. ಮಾತಿನಲ್ಲಿ ಹೇಳಹೊರಟರೆ ಬಲು ದುಬಾರಿಯಾಗಬಲ್ಲವು. ಮನದೊಳಗೇ ಬಚ್ಚಿಟ್ಟು ಅನುಭವಿಸಲಷ್ಟೇ ಅವು ಸೀಮಿತ. ಅದಕ್ಕೇ ಇರಬೇಕು, ಅದೆಷ್ಟೋ ಜನರು ಆತ್ಮಕಥೆಗಳನ್ನು ಬರೆದರೂ ಅವು ಅಪೂರ್ಣವೇ. ಎಲ್ಲ ಕಷ್ಟಸುಖವನ್ನೂ ಎಲ್ಲರ ಮುಂದೆಯೂ ತೆರೆದಿಡುವುದು ಕಷ್ಟವೇ. ಅದಕ್ಕೇ, ಕೆಲವು ಗುಟ್ಟುಗಳು ಎದೆಯೊಳಗೇ ಗೂಡು ಕಟ್ಟಿ ಅವರೊಂದಿಗೇ ಮರೆಯಾಗಿಬಿಡುತ್ತವೆ. ಕೊನೆತನಕ ಕಾಡುವ ಸಂಗಾತಿಗಳೇ ಆಗುತ್ತವೆ.

