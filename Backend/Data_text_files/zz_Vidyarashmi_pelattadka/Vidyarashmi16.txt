ಮುತ್ತುಪಾಡಿಯಲ್ಲಿ ಸರಕು ಖಾಲಿಯಾಗುವುದಿಲ್ಲ: ಬೊಳುವಾರು
-ವಿದ್ಯಾರಶ್ಮಿ ಪೆಲತ್ತಡ್ಕ
ಈ ಹಿಂದೆ, ಕನ್ನಡದ ಮಕ್ಕಳ ಸಾಹಿತ್ಯಕ್ಕೆ ಕೇಂದ್ರ ಸಾಹಿತ್ಯ ಅಕಾಡೆಮಿಯಿಂದ ಮೊತ್ತ ಮೊದಲ ಪ್ರಶಸ್ತಿ ತಂದಿತ್ತ ಬೊಳುವಾರು ಮಹಮದ್‌ ಕುಂಞಿಯವರ, 'ಸ್ವಾತಂತ್ರ್ಯದ ಓಟ' ಕಾದಂಬರಿಗೆ 2016ರ ಕೇಂದ್ರ ಸಾಹಿತ್ಯ ಅಕಾಡೆಮಿ ಪ್ರಶಸ್ತಿ ಪ್ರಕಟವಾಗಿದೆ. ಕನ್ನಡದ ಗದ್ಯ ಸಾಹಿತ್ಯಕ್ಕೆ ಮುಂಸ್ಲಿ ಬದುಕನ್ನು ಮೊತ್ತ ಮೊದಲು ಪರಿಚಯಿಸಿದ ಈ ವಿಶಿಷ್ಟ ಕತೆಗಾರ, ಕರ್ನಾಟಕ ಸಾಹಿತ್ಯ ಅಕಾಡೆಮಿಯು ಗೌರವ ಪ್ರಶಸ್ತಿಯನ್ನೊಳಗೊಂಡಂತೆ ಮೂರು ಪ್ರಶಸ್ತಿ ಪಡೆದಿದ್ದಾರೆ. ಈ ಸೂಕ್ಷ್ಮ ಮನಸ್ಸಿನ, ಪ್ರಯೋಗಶೀಲ ಕಥೆಗಾರ ಲವಲವಿಕೆಯ ಜತೆಗೆ ಮಾತಾದದ್ದು ಹೀಗೆ:
1. ಈ ಪ್ರಶಸ್ತಿಯ ನಿರೀಕ್ಷೆ ಮಾಡಿದ್ದಿರಾ? ಈಗ ಏನನ್ನಿಸುತ್ತಿದೆ?
ನಿರೀಕ್ಷೆ ಇರಲಿಲ್ಲ; ಆದರೆ ಅಸೆಯಿತ್ತು. ಆಸೆಯೂ ಇದ್ದಿರಲಿಲ್ಲ ಎಂದಿರುತ್ತಿದ್ದರೆ, ನನ್ನ ದೇಹದ ಯಾವುದೋ ಒಂದು ಹಾರ್ಮೋನು ಸರಿಯಾಗಿ ಕೆಲಸ ಮಾಡುತ್ತಿಲ್ಲ ಎಂಬುದನ್ನು ಒಪ್ಪಿಕೊಂಡಂತಾಗುತ್ತದೆ. ನಿರೀಕ್ಷೆ ಯಾಕಿರಲಿಲ್ಲ ಎಂದರೆ, ಒಂದು ವೇಳೆ ನನ್ನ ಕೃತಿಗಿಂತ ಹೆಚ್ಚು ಒಳ್ಳೆಯ ಕೃತಿಗಳು ಸ್ಪರ್ಧೆಯಲ್ಲಿದ್ದು (ಉದಾ: ಕಳೆದೆರಡು ವರ್ಷಗಳಲ್ಲಿ ನನ್ನನ್ನು ಗೆದ್ದ ಜಿ. ಹೆಚ್‌. ನಾಯಕರು ಹಾಗು ಕೆ. ವಿ. ತಿರುಮಲೇಶ್‌), ನಾನು ಸೋಲುವ ಸಾಧ್ಯತೆಗಳಿದ್ದವು.
2. ಸಾವಿರಕ್ಕೂ ಮಿಕ್ಕಿದ ಪುಟಗಳ ಈ ಕೃತಿಯನ್ನು ರಚಿಸಲು ಎಷ್ಟು ಸಮಯ ತೆಗೆದುಕೊಂಡಿರಿ?
ಸರಿ ಸುಮಾರು ಹದಿನಾರು ವರ್ಷಗಳು!
1995ರ ಆಸುಪಾಸಿನಲ್ಲಿ ನನ್ನ 'ಸ್ವಾತಂತ್ರ್ಯದ ಓಟ' ಎಂಬ ನೀಳ್ಗತೆ ಪ್ರಕಟವಾಗಿತ್ತು. ಆ ಬಳಿಕ ಬೇರಾವ ಕತೆಯನ್ನು ಬರೆಯಲಾರಂಭಿಸಿದರೂ, 'ಓಟ' ಕತೆಯ ಕೊನೆಯ ಸಾಲುಗಳಲ್ಲಿ ದೆಹಲಿಯ ರೈಲ್ವೇ ನಿಲ್ದಾಣದಲ್ಲಿ ದಿಕ್ಕುಗೆಟ್ಟು ನಿಂತುಬಿಟ್ಟಿದ್ದ ಪಾಕಿಸ್ತಾನ ಮೂಲದ ಚಾಂದ್‌ ಅಲೀ, ತನ್ನನ್ನು ಮಾತೃಭೂಮಿಗೆ ಮರಳಿ ಕಳುಹಿಸುವಂತೆ ಒತ್ತಾಯಿಸುತ್ತಿದ್ದ. ಆದರೆ, ದೇಶವಿಭಜನೆಯ ಆ ಭಯಾನಕ ದಿನಗಳಲ್ಲಿ, ಅವನ 'ಐಡೆಂಟಿಟಿ'ಯನ್ನು ಅಂದರೆ, ಅವನೊಬ್ಬ 'ಮುಸ್ಲಿಮ್‌' ಎಂಬುದನ್ನು ಬಹಿರಂಗಪಡಿಸದಿದ್ದರೆ, ಭಾರತೀಯ ಅಧಿಕಾರಿಗಳು ಅವನನ್ನು ಪಾಕಿಸ್ಥಾನಕ್ಕೆ ಒಪ್ಪಿಸುವ ಸಾಧ್ಯತೆಗಳಿರಲಿಲ್ಲ. ಹಾಗೆಂದು ಬಹಿರಂಗಪಡಿಸಿದರೆ ಅವನ ಪ್ರಾಣಕ್ಕೆ ಅಪಾಯದ ಭಯವೂ ಇತ್ತು. ಅವನದೇ ಮಾತಿನಂತೆ, ಅವನನ್ನು ಮಾತೃಭೂಮಿಗೆ ತಲುಪಿಸಲು ನೆರವಾಗಬಲ್ಲ, ಏಕೈಕ ಮಿತ್ರನೆಂದರೆ, ಅದೇ ದಿನಗಳಲ್ಲಿ ಅಧಿಧಿಕೃತವಾಗಿಯೇ ಹಿಂದೂಸ್ತಾನಕ್ಕೆ ಬಂದದ್ದು ಮಾತ್ರವಲ್ಲ ಹಿಂದೂಸ್ತಾನವನ್ನೇ ತನ್ನ ಮಾತೃಭೂಮಿಯೆಂಬುದಾಗಿ ಗರ್ವದಿಂದ ಘೋಷಿಸಬಲ್ಲ, ಕರಾಚಿಯ ಬಾಲ್ಯದ ಗೆಳೆಯ ಲಾಲ್‌ ಚಂದ್‌ ಯಾನೆ ಲಾಲ್‌ ಕೃಷ್ಣ ಅಧ್ವಾನಿ ಮಾತ್ರ. ಅಲೀಯ ಹುಡುಕಾಟದ ಕತೆ ಕೊನೆಗೊಂಡದ್ದು ಆರುನೂರು ಪುಟಗಳ ಬಳಿಕ ಬೆಂಗಳೂರಿನ ಕಾರಾಗೃಹದಲ್ಲಿ; 1977ರ ತುರ್ತು ಪರಿಸ್ಥಿತಿಯ ದಿನಗಳಲ್ಲಿ.
ಆಗ ನೆನಪಾಗಿದ್ದವರು ನನ್ನ ಇಷ್ಟದ ಸಾಹಿತಿ ಜೋಡಿಗಳಾದ 'ಕುವೆಂಪು' ಮತ್ತು ಕಾರಂತರು. ಸುಮಾರು ಇಪ್ಪತ್ತೈದಕ್ಕೂ ಹೆಚ್ಚು ವರ್ಷಗಳ ಕಾಲ ನನ್ನ ಒಡನಾಟದಲ್ಲಿದ್ದಾಗ ಮಾತ್ರವಲ್ಲ, ತಮ್ಮ ಚಿತೆಗೆ ಅಗ್ನಿಸ್ಪರ್ಶವಾಗುತ್ತಿದ್ದ ಘಳಿಗೆಯಲ್ಲೂ ಕಾರಂತರು ನನ್ನ ಬಲಕ್ಕಿದ್ದರೆ, ಎಡದಲ್ಲಿ, ಹೆಚ್ಚು ಕಮ್ಮಿ ಕಂಠಪಾಟವೇ ಅಗಿದ್ದ 'ಮಲೆಗಳಲ್ಲಿ ಮದುಮಗಳು' ಕರ್ತೃ ಕುವೆಂಪು ಅವರು. ಅಂದು ಕಾರಂತರ ಚಿತಾಸಾಕ್ಷಿಯಲ್ಲೇ ಪ್ರಮಾಣ ಮಾಡಿದ್ದೆ: 'ಕಾರಂತರಂತೆ ಬದುಕಲು ಸಾಧ್ಯವಾಗದಿದ್ದರೂ, ಅವರು ಬದುಕಿದಷ್ಟು ವರ್ಷಕಾಲ ಬದುಕಬೇಕು ಮತ್ತು ಕುವೆಂಪುರವರಂತೆ ಬರೆಯಲು ಸಾಧ್ಯವಾಗದಿದ್ದರೂ, ಮಲೆಗಳಲ್ಲಿ ಮದುಮಗಳು ಕಾದಂಬರಿಯ ಪುಟ ಸಂಖ್ಯೆಯನ್ನು ಮೀರಿಸುವಷ್ಟು ದೊಡ್ಡ ಕಾದಂಬರಿ ಬರೆಯಬೇಕು ಎಂಬುದಾಗಿ. ಈಗ ಒಂದು ಪ್ರತಿಜ್ಞೆ ನೆರವೇರಿದೆ. ಮತ್ತೊಂದರ ಫಲಿತಾಂಶ ಕಾಯುತ್ತಿರುವೆ. ಮಾತ್ರೆ ಔಷದಿ ತೆಗೆದುಕೊಳ್ಳುತ್ತಿದ್ದೇನೆ.
5. ಈ ದಿನಗಳಲ್ಲಿ ಓದುವ ವ್ಯವಧಾನ ಹೆಚ್ಚು ಜನರಿಗಿಲ್ಲ ಎಂದು ಜನರಾಡಿಕೊಳ್ಳುತ್ತಿದ್ದಾರಲ್ಲ. ಇಂಥ ಪರಿಸ್ಥಿತಿಯಲ್ಲಿ ಹೆಚ್ಚು ಪುಟಗಳ ಕೃತಿ ಬರೆದರೆ ಹೆಚ್ಚು ಜನರಿಗೆ ತಲುಪಲಾರದು ಎಂಬ ಅಳುಕು ಇದೆಯೇ?
ಹೌದು. ನಿಮ್ಮ ಮಾತು ನಿಜವಾಗಿದೆ. ಹತ್ತಿಪ್ಪತ್ತು ಪುಟಗಳ ನನ್ನ ಕತೆಗಳನ್ನು ಓದಿದ ಬಲು ದೊಡ್ಡ ಸಂಖ್ಯೆಗೆ ಹೋಲಿಸಿದರೆ, ಈ ಸಾವಿರ ಪುಟಗಳ ಈ ಮೌಲಿಕ (ರೂ. 750/-) ಕೃತಿಯನ್ನು ಓದಿದವರ ಸಂಖ್ಯೆ ಬಲು ಕಿರಿದು.
6. 'ಸ್ವಾತಂತ್ರ್ಯದ ಓಟ' ಕೃತಿಯಲ್ಲಿ ನಿಮ್ಮ ಬದುಕಿನ ಬಹಳಷ್ಟು ಘಟನೆಗಳು ಬಂದಿವೆ ಅಂದಿದ್ದೀರಿ. ಹಾಗಾದರೆ, ಮುಂದೆ ಆತ್ಮಕಥನ ಬರೆಯುವ ಯೋಜನೆ ಇಲ್ಲವೆ?
ಆತ್ಮ ಕಥನದಲ್ಲಿ ಕನಿಷ್ಠ ಅರ್ಧದಷ್ಟನ್ನಾದರೂ ನಿಜವನ್ನೇ ಬರೆಯಬೇಕಂತೆ. ನನಗಷ್ಟು ಧೈರ್ಯವಿಲ್ಲ.
7. ಪ್ರವಾದಿ ಮುಹಮ್ಮದರ ಜೀವನಧಾರಿತ ಐತಿಹಾಸಿಕ ಕಾದಂಬರಿ, 'ಓದಿರಿ'ಯ ವಸ್ತು ಬಹಳ ಸೂಕ್ಷ್ಮವಾದದ್ದು. ಅದನ್ನು ಹೇಗೆ ನಿಭಾಯಿಸಿದಿರಿ?
ಇದುವರೆಗಿನ ಉಳಿದೆಲ್ಲ ನನ್ನ ಕತೆ ಕಾದಂಬರಿಗಳ ವಸ್ತುಗಳು ಮತ್ತಿನ್ನೇನು?
7. ನಿಮ್ಮೊಳಗಿನ ಸರಕು ಖಾಲಿಯಾಗುತ್ತಿದೆ ಅನ್ನುವ ಭಯ ಕಾಡುವುದುಂಟಾ?
ಇಲ್ಲ; ಆ ಭಯವಿಲ್ಲ. ಹಳೆ ಸರಕು ಶೇಖರಿಸಿಟ್ಟುಕೊಳ್ಳುವ ಅಗತ್ಯ ಮುತ್ತುಪ್ಪಾಡಿಯಲ್ಲಿ ಇಲ್ಲ. ಫ್ರೆಶ್‌ ಮಾಲುಗಳಿಗೆ ಯಾವ ಕೊರತೆಯೂ ಉಂಟಾಗದಂತೆ ಅಲ್ಲಿನ ನನ್ನ ಕೆಲವು ಗೆಳೆಯರು ನೋಡಿಕೊಳ್ಳುತ್ತಿದ್ದಾರೆ.
8. ಬ್ಯಾಂಕ್‌ ಉದ್ಯೋಗದ ವ್ಯಾವಹಾರಿಕತೆ ಹಾಗೂ ಬರಹದ ಭಾವನಾತ್ಮಕತೆ ಎರಡನ್ನೂ ಬ್ಯಾಲೆನ್ಸ್‌ ಮಾಡಿದ್ದು ಹೇಗೆ?
ಬ್ಯಾಂಕಿನ ವ್ಯಾವಹಾರಿಕ ವ್ಯವಹಾರಗಳಲ್ಲಿ ನನ್ನ ಕೆಲಸಗಳನ್ನು ಗಮನಿಸುತ್ತಿದ್ದ ನನ್ನ ಮೇಲಧಿಧಿಕಾರಿಗಳೂ ಇದೇ ಪ್ರಶ್ನೆಯನ್ನು ಆಗಾಗ ಕೇಳುತ್ತಿದ್ದರು.
9. ನಿಮ್ಮ ಬ್ಯಾಂಕಿಂಗ್‌ ವೃತ್ತಿ ನಿಮ್ಮ ಸಾಹಿತ್ಯಿಕ ಬರಹಗಳಿಗೆ ನೆರವಾಗಿದೆಯೆ?
ನಾನು ಬ್ಯಾಂಕಿನ 'ಪ್ರಚಾರ ವಿಭಾಗ'ದಲ್ಲೇ ಕೆಲಸ ಮಾಡುತ್ತಿದ್ದವನು. ಸುಳ್ಳು ಸುಳ್ಳೇ ಕತೆ ಕಟ್ಟುವುದೆಂದರೂ ಅದೇ ಅಲ್ವಾ?
10. ಬ್ಯಾರಿ ಭಾಷೆಯ ಆವರಣದಲ್ಲಿದ್ದಿರಿ. ಆದರೆ, ಕನ್ನಡ ಎಂ. ಎ. ಯಲ್ಲಿ ಗೋಲ್ಡ್‌ ಮೆಡಲಿಸ್ಟ್‌. ಅದು ಹೇಗೆ ಸಾದ್ಯವಾಯಿತು?
ಅದು ಬಹಳ ಸುಲಭ. ನೀವು ಯಾವನೇ ಒಬ್ಬ ಬ್ಯಾರಿ ಮಾತೃಭಾಷಿಕನನ್ನು ಕರೆದು ಮಾತಾಡಿಸಿ ನೋಡಿ. ಕನ್ನಡ ಅಕ್ಷ ರ ಮಾಲೆಯ ಎಲ್ಲ ಅಕ್ಷ ರಗಳನ್ನೂ ತಪ್ಪಿಲ್ಲದೆ ಉಚ್ಚರಿಸಬಲ್ಲವನು ಅವನು. ನನ್ನ ಹೆಸರಿನಲ್ಲಿರುವ ಯಾವುದೇ ಕನ್ನಡ ಅಕ್ಷ ರವನ್ನೂ ತಪ್ಪಾಗಿ ಉಚ್ಚರಿಸುವ ಒಬ್ಬನೇ ಒಬ್ಬ ಬ್ಯಾರಿ ಭಾಷಿಕ ನಿಮಗೆ ಸಿಗಲಾರ. ಸರಿಯಾದ ಅವಕಾಶ ಕೊಟ್ಟರೆ, ಬ್ಯಾರಿ ಭಾಷಿಕರೆಲ್ಲರೂ ಕನ್ನಡ ಅಕ್ಷ ರಮಾಲೆಯ ಗೋಲ್ಡ್‌ ಮೆಡಲುಗಳಾಗಬಲ್ಲವರು.
11. ನಿಮ್ಮ ಎರಡು ಕೃತಿಗಳು ಸಿನಿಮಾ ಆಗ್ತಿವೆ ಅಂತ ಕೇಳಿದೆ, ಹೌದಾ? ಯಾವ ಕೃತಿಗಳು? ಯಾರು ನಿರ್ದೇಶನ ಮಾಡುತ್ತಿದ್ದಾರೆ?
ಹೌದು. 'ದೃಷ್ಟಿ' ಕತೆಯನ್ನು 'ಭೇಟಿ' ಎಂಬ ಹೆಸರಲ್ಲಿ ಪಿ. ಶೇಷಾದ್ರಿಯವರು ನಿರ್ದೇಶಿಸುತ್ತಿದ್ದರೆ, ಮತ್ತೊಂದು ಕತೆ, 'ಒಂದು ತುಂಡು ಗೋಡೆ' ಯನ್ನು ಪಂಚಾಕ್ಷ ರಿಯವರು ಸಿನೆಮಾ ಮಾಡುತ್ತಿದ್ದಾರೆ.
12. ಮುನ್ನುಡಿ ಸಿನಿಮಾಗೆ ಚೆಂದದ ಹಾಡುಗಳನ್ನು ಬರೆದವರು ನೀವು. ಆದರೆ ಕವಿಯಾಗಿ ಎಂದೂ ಗುರುತಿಸಿಕೊಂಡವರಲ್ಲ. ಏಕೆ? ಬೇರೆ ಕವನಗಳನ್ನು ಬರೆದಿದ್ದೀರಾ? ಸಂಕಲನ ತಂದಿಲ್ಲವೇಕೆ?
ಹದಿನಾರು ವರ್ಷಗಳ ಹಿಂದೆ, 'ಮುನ್ನುಡಿ' ಸಿನೆಮಾದ ಕೆಲಸಗಳೆಲ್ಲ ಮುಗಿದು ಅಂತಿಮ ಹಂತಕ್ಕೆ ಬಂದಿದ್ದಾಗ ಹಿರಿಯ ಕಲಾವಿದ ದತ್ತಣ್ಣನವರು ಒಂದು ಮಧ್ಯರಾತ್ರಿ ಫೋನ್‌ ಮಾಡಿ, 'ನಾಳೆ ಮುಂಜಾನೆಗೆ ಮೂರು ಹಾಡುಗಳು ಬೇಕು. ಬರೆದು ಕೊಡಿ. ನಿರಾಕರಿಸಿದರೆ, ಬೇರೆಯವರಿಂದ ಬರೆಸಿ ನಿಮ್ಮ ಹೆಸರು ಹಾಕುತ್ತೇವೆ' ಎಂದು ಧಮಕಿ ಹಾಕಿಬಿಟ್ಟಿದ್ದರು. ಆ ಕಾರಣದಿಂದ ಬರೆದ ಹಾಡುಗಳವು. ಉಳಿದಂತೆ ನಾನು ಕವಿಯಲ್ಲ.
13, ಫೇಸ್‌ಬುಕ್ಕಿನಲ್ಲಿ ನೀವೂ ಸಕ್ರಿಯರು. ನಿಮ್ಮ 'ಓದಿರಿ' ಕೃತಿಯನ್ನು ಅದರಲ್ಲೇ ಬಿಡುಗಡೆಯನ್ನೂ ಮಾಡಿದವರು. ಫೇಸ್‌ಬುಕ್‌, ಸಾಹಿತ್ಯದ ಜತೆಗೆ ಜನಾಂದೋಲನಕ್ಕೂ ವೇದಿಕೆಯಾಗುತ್ತಿದೆ. ಈ ಬೆಳವಣಿಗೆಯ ಬಗ್ಗೆ ನಿಮಗೇನು ಅನ್ನಿಸುತ್ತದೆ?
ಬಹಳ ಸಂತೋಷವಾಗುತ್ತಿದೆ. ಆದರೆ, ಮೆದುಳಿಗಿಂತ ಬೆರಳುಗಳೇ ನಿಭಾಯಿಸುವ ಫೇಸ್‌ಬುಕ್‌ ಒಂದು ರೀತಿಯಲ್ಲಿ 'ಫಾಸ್ಟ್‌ ಫುಡ್‌' ಇದ್ದಂತೆ. ಅರಿವಿಲ್ಲದೇ ಅಚಾತುರ್ಯ ಘಟಿಸುವ ತಾಣ ಅದು.. ಫೇಸ್‌ ಬುಕ್ಕನ್ನು ಶುರು ಮಾಡಿದವರ ಉದ್ದೇಶ ಗೆಳೆಯರ ಸಂಖ್ಯೆಯನ್ನು ಹೆಚ್ಚಿಸಿಕೊಳ್ಳುವುದಂತೆ. ಆದರೆ, ಒಮ್ಮೆಯೂ ಮುಖತಃ ಕಾಣದವರನ್ನೂ ಅದು ಶತ್ರುಗಳನ್ನಾಗಿಸಿಬಿಡುವುದುಂಟು. ಇಂತಹ ಅಪಾಯಗಳನ್ನು ಜಾಣತನದಿಂದ ನಿಭಾಯಿಸಿಕೊಂಡರೆ, ಆ ಮಾಧ್ಯಮವನ್ನು ಅತ್ಯಂತ ಸುಲಭದ ಸಂಹವನ ಸಾಧನವಾಗಿ, ಸಾಹಿತ್ಯ ಮತ್ತು ಸಾಮಾಜಿಕ ಚಟುವಟಿಕೆಗಳಿಗೆ ಬಳಸಿಕೊಳ್ಳಬಹುದಾಗಿದೆ.
16. ಮಕ್ಕಳ ಸಾಹಿತ್ಯಕ್ಕೂ ನಿಮಗೂ ವಿಶೇಷ ನಂಟು, ಈ ಕ್ಷೇತ್ರದಲ್ಲಿ ಈಗ ಏನಾಗಬೇಕಿದೆ?
ಇಬ್ಬರು (ಮುಸ್ಲಿಮ್‌) ಹೆಣ್ಣುಮಕ್ಕಳನ್ನು ಇಂಗ್ಲಿಷ್‌ ಮಾದ್ಯಮದಲ್ಲಿ ಓದಿಸಿದ ಫಲವಾಗಿ ಮೂವರು ಮೊಮ್ಮಕ್ಕಳನ್ನು ಪರದೇಶವಾಸಿಗಳನ್ನಾಗಿ ಮಾಡಿರುವ ನನಗೆ, ಈ ಪ್ರಶ್ನೆಗೆ ಉತ್ತರಿಸುವ ಹಕ್ಕಿದೆಯೆಂದು ನಿಮಗನ್ನಿಸುತ್ತಿದೆಯೇ?
17. ಮುಂದಿನ ಕೃತಿ; ಯೋಜನೆ?
ಅಂಬೇಡ್ಕರ್‌ ಬದುಕಿನ ಕುರಿತು 'ಮುಟ್ಟಿರಿ' ಎಂಬ ಹೆಸರಲ್ಲಿ ಸಾವಿರ ದ್ವಿಪದಿಗಳನ್ನು ಜೋಡಿಸುವ ಆಸೆಯಿದೆ.
18. ಮನೆ, ಸಂಸಾರ ಇತ್ಯಾದಿಗಳ ಬಗ್ಗೆ ಹೇಳಿ.
ಸ್ವಂತ ಮನೆ ಇಲ್ಲ. ನಲುವತ್ತು ವರ್ಷಗಳಿಂದ ಒಬ್ಬಳು ಹೆಂಡತಿ, ಇಬ್ಬರು ಮಕ್ಕಳು, ಮೂವರು ಮೊಮ್ಮಕ್ಕಳು. ಮಕ್ಕಳೆಲ್ಲ ವಿದೇಶದಲ್ಲಿರುವುದರಿಂದ ಹೆತ್ತವರಾದ ನಾವು ಸ್ವಯಂಕೃತ ವೃದ್ಧಾಶ್ರಮವಾಸಿಗಳು.
19. ಅರುವತ್ತೈದರ ಈ ವಯಸ್ಸಿನಲ್ಲಿ ಬದುಕು-ಬರಹ ಸಾಗಿ ಬಂದ ದಾರಿಯತ್ತ ಒಮ್ಮೆ ಹಿಂತಿರುಗಿ ನೋಡಿದರೆ ಏನನ್ನಿಸುತ್ತದೆ?
ಮುಂದಕ್ಕೆ ಹೋಗಬೇಕಾಗಿರುವುದರಿಂದ ಹಿಂದಕ್ಕೆ ನೋಡುವುದಿಲ್ಲ.


