ನೋ ಅಂದು ನಿರಾಳರಾಗಿ
ಅವನು ‘ಪ್ರೀತ್ಸೇ’ ಅಂದ. ಇವಳು ‘ಇಲ್ಲ’ ಎಂದಳು. ಇವಳದೆಂಥ ಕಟು ಮನಸ್ಸು ಎಂದು ನೊಂದಿತು ಅವನ ಮನಸ್ಸು. ಅವನಿಗೆ ಬೇಸರವಾದದ್ದು ಕಂಡು ಇವಳು ಕೊನೆಗೂ ಒಪ್ಪಿಬಿಟ್ಟುಳು.
- ವಿದ್ಯಾರಶ್ಮಿ ಪೆಲತ್ತಡ್ಕಅವನು ‘ಪ್ರೀತ್ಸೇ’ ಅಂದ. ಇವಳು ‘ಇಲ್ಲ’ ಎಂದಳು. ಇವಳದೆಂಥ ಕಟು ಮನಸ್ಸು ಎಂದು ನೊಂದಿತು ಅವನ ಮನಸ್ಸು. ಅವನಿಗೆ ಬೇಸರವಾದದ್ದು ಕಂಡು ಇವಳು ಕೊನೆಗೂ ಒಪ್ಪಿಬಿಟ್ಟುಳು. ಆದರೆ, ಕಾಲ ಕಳೆದಂತೆಲ್ಲ ಇವಳಿಗೆ ‘ಇವನು ನಾನು ಬಯಸಿದ ಹುಡುಗನಲ್ಲ’ ಅನಿಸತೊಡಗಿತು. ಕ್ರಮೇಣ ದ್ವಂದ್ವವೇ ಅವಳ ಬದುಕಾಯಿತು. ಬದುಕಿನಲ್ಲೊಂದು ಗೆಲುವು ಮಾಯವಾಯಿತು.
ಇವನಿಗೆ ಇನ್ನೊಂದು ಕಂಪೆನಿಯಿಂದ ಆಫರ್ ಬಂದಿದೆ. ಹೋಗಲೋ ಬೇಡವೋ ಎಂಬ ಗೊಂದಲ ಇವನದು. ಸದ್ಯದ ಕಂಪೆನಿಯಲ್ಲಿ ತನಗೆ ಒಳಿತಾಗುವ ಅಂಶಗಳು ಕೆಲವಾದರೆ ಆ ಇನ್ನೊಂದು ಕಂಪೆನಿಯಲ್ಲಿ ಬೇರೆ ಬಗೆಯ ಆಫರ್‌ಗಳು. ನಿರ್ಧರಿಸುವುದೇ ಕಷ್ಟವಾಯ್ತು ಅವನಿಗೆ. ಕೊನೆಗೂ ಒಂದು ನಿರ್ಧಾರಕ್ಕೆ ಬಂದು ಹೊಸ ಆಫರ್ ತಿರಸ್ಕರಿಸಿ ಇಲ್ಲಿಯೇ ಇರುವ ತೀರ್ಮಾನಕ್ಕೆ ಬಂದನವ. ಇದ್ದಲ್ಲೇ ಖುಷಿಯಾದ ಅವನು.ಅವಳು ‘ನೋ’ ಅನ್ನದೆ ಸೋತರೆ, ಇವನು ‘ನೋ’ ಅಂದು ಗೆದ್ದ. ಇಲ್ಲವೆನ್ನುವ ಉತ್ತರ ನಮ್ಮ ಬದುಕಿನ ನಿರಾಳತೆಗೆ ದಾರಿ ಮಾಡಿಕೊಡುವ ಬಗೆ ಇದು. ಬದುಕಿನಲ್ಲಿ ಎಲ್ಲರ ಮುಂದೆಯೂ ಅದೆಷ್ಟು ಬಾರಿ ಇಂತಹುದೊಂದು ಉತ್ತರ ಕೊಡುವ ಸನ್ನಿವೇಶ ಪ್ರಸಂಗ ಬಂದಿರುವುದಿಲ್ಲ... ಆದರೆ, ಎಲ್ಲ ಬಾರಿಯೂ ‘ಯೆಸ್’ ಅಂದು ಸೈ ಅನ್ನಿಸಿಕೊಳ್ಳುವುದಕ್ಕೂ ಕಷ್ಟವೇ. ಇಂತಹ ಸಂದರ್ಭದಲ್ಲೆಲ್ಲ ‘ನೋ’ ಎನ್ನುವುದು ಕಹಿ ಉತ್ತರವಾದರೂ ಅದರ ಫಲ ಸಿಹಿಯಾಗಬಹುದು.
‘ನೋ’ ಅನ್ನಲು ಕಷ್ಟವಾಗಿ ಬಂದುದೆಲ್ಲವನ್ನೂ ಒಪ್ಪಿಕೊಂಡು ಸಮಸ್ಯೆಗೆ ಸಿಕ್ಕಿ ಹಾಕಿಕೊಂಡವರೂ ಉಂಟು. ಯಾರದೋ ಒತ್ತಾಯಕ್ಕೆ ಒಲ್ಲದ ಮದುವೆಗೆ ಕೊರಳೊಡ್ಡಿ ನೋವನುಭವಿಸುವ ಅದೆಷ್ಟು ಗಂಡು-ಹೆಣ್ಣುಗಳು ಜಗದಲ್ಲಿಲ್ಲ? ಅಪ್ಪ-ಅಮ್ಮನ ಮಹತ್ವಾಕಾಂಕ್ಷೆಯ ನೆಪಕ್ಕೆ ಇಷ್ಟವಿಲ್ಲದ ಕೋರ್ಸ್ ಓದಲು ಹೊರಡುವ ಹುಡುಗ-ಹುಡುಗಿಯರದೂ ಇದುವೇ ಕಥೆ. ‘ಒಲ್ಲದೆ ಬಸಿರು ಬಂದರೆ ಹೆರೋಕೆ ಜಾಗ ಇರೋಲ್ಲವೇ’ ಅಂತ ಅಜ್ಜಿಯಂದಿರು ಹೇಳುವ ಮಾತು ನಿಜವೇ. ಒಲ್ಲದ ಮನಸ್ಸಿನಿಂದ ಒಪ್ಪಿಕೊಳ್ಳುವ ಯಾವುದೂ ನಮಗೆ ಸುಖ ತರದು.
ಹೌದು ಅಥವಾ ಇಲ್ಲವೆಂಬ ಎರಡಕ್ಷರಗಳ ಉತ್ತರ ಉಚ್ಚರಿಸಲಷ್ಟೇ ಸುಲಭ. ಆದರೆ ಅದನ್ನು ಬಾಯಿಯಿಂದ ಹೊರ ಹಾಕುವ ಮುನ್ನ ಮನಸ್ಸಿಗೊಂದಷ್ಟು ಕಷ್ಟವಾಗಿರುತ್ತದೆ. ಬುದ್ಧಿ- ಮನಸ್ಸುಗಳೆರಡೂ ಕೂಡಿ ಆಲೋಚಿಸಿರಬೇಕಾಗುತ್ತದೆ. ಫಲಾಫಲಗಳನ್ನು ಅಳೆದು, ತೂಗಿ ಕೊನೆಗೊಂದು ತೀರ್ಮಾನಕ್ಕೆ ಬರಬೇಕಾಗುತ್ತದೆ.ಅದೆಷ್ಟೋ ಬಾರಿ ಇಲ್ಲವೆನ್ನಲಾಗದ ಸಂಕೋಚಕ್ಕೆ ಅಡ್ಡ ಗೋಡೆಯ ಮೇಲೆ ದೀಪವಿಡುವ ಅಥವಾ ಉತ್ತರವನ್ನೇ ನೀಡದೇ ಸಮಸ್ಯೆಯನ್ನು ಮುಂದೂಡುವ ಸ್ಟ್ರಾಟೆಜಿಯನ್ನೂ ಮಾಡುವವರುಂಟು. ಆದರೆ, ಇದು ಎಲ್ಲಾ ಸಂದರ್ಭದಲ್ಲೂ ನಮ್ಮ ಕೈ ಹಿಡಿಯುವುದಿಲ್ಲ. ಮುಲಾಜಿಲ್ಲದೆ ‘ನೋ’ ಅನ್ನುವುದೇ ಅಂತಿಮ ದಾರಿ. ಇಲ್ಲವೆನ್ನುವುದು ನಕಾರಾತ್ಮಕವೇ ಆಗಿರಬಹುದು, ಒಂದು ಬಾರಿ ನೋವು ಕೊಡಲೂ ಬಹುದು. ಅದರೆ, ಆ ಸಂದರ್ಭಕ್ಕೆ ಅದು ಸೂಕ್ತವೇ ಆಗಿದ್ದಲ್ಲಿ ಗಟ್ಟಿ ಮನಸ್ಸು ಮಾಡಿ ‘ನೋ’ ಅಂದು ಬಿಟ್ಟರೆ ಮುಂದು ನಲಿವು ಸಿಗುವುದು ಖಚಿತ.

