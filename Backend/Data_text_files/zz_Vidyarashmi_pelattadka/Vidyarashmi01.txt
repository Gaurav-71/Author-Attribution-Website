ಅನಂತ ಯಾನ
ಅನಂತಯಾನ------- ನಾಡು ಕಂಡ ಸಹಜ ನಟ ಅನಂತನಾಗ್‌...
ನಾಡು ಕಂಡ ಸಹಜ ನಟ ಅನಂತನಾಗ್‌. ಪಾತ್ರ ಯಾವುದೇ ಇರಲಿ, ನಿರಾಯಾಸದಿಂದ ಅದರೊಳ ಹೊಕ್ಕು ಅಭಿನಯಿಸುವ ಈ ನಟನೀಗ ಎಪ್ಪತ್ತರ ಹೊಸ್ತಿಲಲ್ಲಿದ್ದಾರೆ. ಈ ಹಂತದಲ್ಲಿ ತಮ್ಮ ಅಭಿನಯ, ಬದುಕಿನ ಪಯಣದತ್ತ ಒಮ್ಮೆ ಹಿಂತಿರುಗಿ ನೋಡಿದ್ದಾರೆ. ತಮ್ಮ ಬದುಕಿನ ಬಗ್ಗೆ ಅವರ ಟಿಪ್ಪಣಿಗಳು ಇಲ್ಲಿವೆ.
ಅನಂತನಾಗ್‌
ನಿರೂಪಣೆ: ವಿದ್ಯಾರಶ್ಮಿ ಪೆಲತ್ತಡ್ಕ
ಹೌದು, ನನ್ನ ಚಿತ್ರಗಳು ಸ್ವಲ್ಪ ಭಿನ್ನವೇ. ನಾನು ಎಲ್ಲ ಚಿತ್ರಗಳಲ್ಲೂ ಫೈಟ್‌ ಮಾಡಲಿಲ್ಲ. ಮೋಹಕವಾಗಿ ಡಾನ್ಸ್‌ ಮಾಡಲೂ ಇಲ್ಲ. ನಾನು ಚಿತ್ರರಂಗಕ್ಕೆ ಎಂಟ್ರಿ ಕೊಟ್ಟಾಗ ನಾಯಕನಟನೊಬ್ಬ ಹೀಗಿರಬೇಕು ಎಂಬ ಸಿದ್ಧಸೂತ್ರವಿತ್ತು. ಅದಕ್ಕೆ ತಕ್ಕಂತೆ ಹೀರೋ ಡಾನ್ಸ್‌ ಮಾಡಬೇಕಿತ್ತು, ಫೈಟ್‌ ಮಾಡಬೇಕಿತ್ತು. ನನ್ನ ಚಿತ್ರಗಳಲ್ಲಿ ಆ 'ಹೀರೋಯಿಸಂ' ಇರಲಿಲ್ಲ.
1973ರಲ್ಲಿ ನಾನು ಮೊದಲು ನಟಿಸಿದ ಚಿತ್ರ 'ಸಂಕಲ್ಪ' ಚಿತ್ರದಿಂದ ತೊಡಗಿ ಮೊನ್ನೆ ಮೊನ್ನೆ ನಟಿಸಿದ 'ಗೋಧಿ ಬಣ್ಣ ಸಾಧಾರಣ ಮೈಕಟ್ಟು'ವರೆಗೆ ಬಹುತೇಕ ಎಲ್ಲವೂ ವಿಭಿನ್ನವೇ. ಶ್ಯಾಂ ಬೆನಗಲ್‌ ಅವರಂತಹವರ ಸಹವಾಸದಲ್ಲಿ ಕಲಾತ್ಮಕ ಚಿತ್ರಗಳ ಹಿನ್ನೆಲೆಯಿಂದ ಬಂದವನು ನಾನು. ರಂಗಭೂಮಿಯ ನಂಟು ಬೇರೆ. ಹೀಗಾಗಿ, ಅದೇನು ವಿಶೇಷವೋ ಏನೋ, ನಿರ್ದೇಶಕರು ನನ್ನನ್ನು ಗಮನದಲ್ಲಿಟ್ಟುಕೊಂಡೇ ಚಿತ್ರಕಥೆ ಬರೆದುಕೊಂಡು ಬರುತ್ತಿದ್ದರು. ಇದನ್ನು ಅನಂತ್‌ ಮಾಡಬಲ್ಲ ಎಂದೇ ಪಾತ್ರ ರೂಪಿಸುತ್ತಿದ್ದರು. ಹೀಗಾಗಿಯೇ ಹೊಸ ಹೊಸ ಕಥಾವಸ್ತುಗಳು ಒದಗಿ ಬಂದವು. ಕಾದಂಬರಿ ಆಧರಿತ ಚಿತ್ರಗಳು ಬಂದವು. ದೊರೈ-ಭಗವಾನ್‌ ಜೋಡಿ ನಿರ್ದೇಶನದಲ್ಲಿ ಹಲವು ಚಿತ್ರಗಳನ್ನು ಮಾಡುವಂತಾಯಿತು.
ಒಂದೇ ರೀತಿಯ ಸ್ಟೀರಿಯೋ ಟೈಪ್‌ ಚಿತ್ರಗಳೂ ಬಂದಿದ್ದವು, ಇಲ್ಲವೆನ್ನಲಾರೆ. ಆದರೆ, ನಟನೆಯನ್ನು ವೃತ್ತಿ ಎಂದು ಸ್ವೀಕರಿಸಿದಾಗ ಜನಕ್ಕೆ ಹೆಚ್ಚು ತಲುಪುವಂತಹ ಚಿತ್ರಗಳನ್ನೂ ಮಾಡಬೇಕಾಗುತ್ತದೆ. ಈ ಚೌಕಟ್ಟಿನಲ್ಲಿಯೂ ಭಿನ್ನವಾದ ಪಾತ್ರಗಳನ್ನು ಮಾಡಲು ಪ್ರಯತ್ನಿಸಿದ್ದೆ. ಒಂದು ಕಟುಸತ್ಯವೆಂದರೆ, ಕಲಾತ್ಮಕ ಚಿತ್ರಗಳು ಗಲ್ಲಾಪೆಟ್ಟಿಗೆಯಲ್ಲಿ ಪಾಸಾಗುವುದಿಲ್ಲ. ಅವು ಎಷ್ಟೇ ಭಿನ್ನವಾಗಿದ್ದರೂ ಜನರಿಗೆ ಇಷ್ಟವಾಗಬೇಕೆಂದಿಲ್ಲ. ನಟನೆಂದ ಮೇಲೆ ಜನರಿಗೆ ಇಷ್ಟವಾಗುವ ಚಿತ್ರಗಳನ್ನು ಮಾಡಬೇಕಾಗುತ್ತದೆ. ಮೆಜಾರಿಟಿಗೆ ಇಷ್ಟವಾದದ್ದೇ ಮುಂದಕ್ಕೆ ಹೋಗುವುದೂ ಸಹಜವೇ ಅಲ್ಲವೇ?
ಹಾಗೆ ನೋಡಿದರೆ ನಾನು ಅದೃಷ್ಟವಂತ. ಎಂ.ಎಸ್‌.ಸತ್ಯು ಅವರ 'ಕನ್ನೇಶ್ವರ ರಾಮ', ಲಂಕೇಶ್‌ ಅವರ 'ಅನುರೂಪ', ಸುನೀಲ್‌ ಕುಮಾರ್‌ ದೇಸಾಯಿ ಅವರ ಬೆಳದಿಂಗಳ ಬಾಲೆಯಂತಹ ಚಿತ್ರಗಳು ನನ್ನನ್ನೇ ಹುಡುಕಿ ಬಂದಂತೆ ಬಂದವು. ಅವು ಎಂದಿನ ಫಾರ್ಮುಲಾ ಆಧರಿತ ಚಿತ್ರಗಳು ಆಗಿರಲೇ ಇಲ್ಲ. ಆದರೂ, ಜನರನ್ನು ಮುಟ್ಟಿದವು. ನೆಗೆಟಿವ್‌ ಶೇಡ್‌ನೊಂದಿಗೆ ಜನರನ್ನು ನಗಿಸಬಲ್ಲ, ಧೈರ‍್ಯಲಕ್ಷ್ಮೇ, ಉಂಡೂಹೋದ ಕೊಂಡೂಹೋದ ರೀತಿಯ ಚಿತ್ರಗಳು, ಗಣೇಶ ಹೆಸರಿನಲ್ಲಿ ಬಂದ ಚಿತ್ರಗಳು... ಈ ಚಿತ್ರಗಳೆಲ್ಲ ನಾಯಕನೊಬ್ಬ ತಾನೇ ಪ್ರೇಕ್ಷಕರನ್ನು ನಗಿಸಬಲ್ಲ ಎಂದು ಮೊದಲಾಗಿ ತೋರಿಸಿಕೊಟ್ಟು ಭಿನ್ನ ಹಾದಿಯನ್ನು ಮೂಡಿಸಿದ್ದು ಸುಳ್ಳಲ್ಲ. ಇವೆಲ್ಲ ಒಂದು ರೀತಿಯಲ್ಲಿ ನನಗೆ ಸವಾಲೇ ಆಗಿದ್ದವು. ಇಂತಹ ಚಿತ್ರಗಳು ನನಗೇ ಒದಗಿ ಬಂದಿವೆಯಲ್ಲ, ಅದಕ್ಕಾಗಿ ನನ್ನನ್ನು ನಾನು ಅದೃಷ್ಟವಂತನೆನ್ನುತ್ತೇನೆ.
ಆ ಕಾಲದಲ್ಲೆಲ್ಲ ವರ್ಷಕ್ಕೆ ಆರೆಂಟು ಚಿತ್ರಗಳನ್ನು ಮಾಡುತ್ತಿದ್ದೆವು. ಆದಾಯಕ್ಕೆ ಇದುವೇ ಮೂಲವಾದ್ದರಿಂದ ನಿರಂತರವಾಗಿ ಚಿತ್ರನಟನೆಯಲ್ಲಿಯೇ ತೊಡಗಿರುತ್ತಿದ್ದುದು ಸಹಜವೂ ಆಗಿತ್ತು. ತೀರಾ ಕೆಲವೊಮ್ಮೆ ಕಾಲ್‌ಶೀಟ್‌ ಕೊಡಲು ಸಾಧ್ಯವಿಲ್ಲದಿದ್ದಾಗ ಕಾಯಬಹುದಾದರೆ ನಟಿಸುತ್ತೇನೆ ಎಂದಿದ್ದು ಇದೆ ಬಿಟ್ಟರೆ, ನನಗೆ ಸೂಕ್ತವಾದ ಪಾತ್ರಗಳು ಬಂದರೆ ಕೈಬಿಟ್ಟುದಿಲ್ಲ. ಆದರೆ, ನಾನೂ ಕೆಲವು ಒಳ್ಳೆಯ ಪಾತ್ರಗಳನ್ನು ಮಿಸ್‌ ಮಾಡಿಕೊಂಡಿದ್ದಿರಬಹುದು.
ಎಲ್ಲ ಸೇರಿ ಆಗಿರುವ ಅನಂತ್‌
ನಿಜಕ್ಕಾದರೆ ನಾನು ನಟನಾಗಬೇಕು ಅಂತ ಬಯಸಿ ಬಂದವನಲ್ಲ. 17ನೇ ವರ್ಷದಲ್ಲಿ ನಾಟಕದಲ್ಲಿ ಪಾರ್ಟ್‌ ಮಾಡ್ತೀಯಾ ಅಂತ ನನ್ನನ್ನು ಪ್ರಶ್ನಿಸಲಾಯಿತು. ಹಿಂದೆ ಶಾಲೆಯಲ್ಲಿದ್ದಾಗ ಉಡುಪಿ, ಹೊನ್ನಾವರ, ಶಿರಾಲಿಗಳಲ್ಲಿ ಸಣ್ಣ ಸ್ಕಿಟ್‌ಗಳಲ್ಲಿ ಪಾರ್ಟ್‌ ಮಾಡಿದ ಅನುಭವವಿತ್ತು. ರೇಡಿಯೋ ನಾಟಕದಲ್ಲೂ ಮಾಡಿದ್ದೆ. ಹೀಗಾಗಿ, ನೀವು ನನ್ನ ನಟನೆಯನ್ನು ಪರೀಕ್ಷಿಸಿ ಪ್ರಯತ್ನ ಮಾಡೋದಾದ್ರೆ ನಾನು ನಾಟಕದಲ್ಲಿ ಪಾರ್ಟ್‌ ಮಾಡ್ತೇನೆ ಅಂದೆ. ಅಲ್ಲಿಂದ ನನ್ನ ರಂಗಭೂಮಿ ನಟನೆ ಶುರುವಾಯ್ತು.
ಕೊಂಕಣಿ ಭಾಷೆಯ ನಾಟಕದಿಂದ ಶುರು. ಕನ್ನಡ, ಹಿಂದಿ ಭಾಷಾ ನಾಟಕಗಳಲ್ಲಿ ಅಭಿನಯಿಸಿದೆ. ಒಂದೇ ಒಂದು ನಾಟಕ ತಂಡಕ್ಕೆ ಅಂತ ಸೀಮಿತ ಆಗಲಿಲ್ಲ. ಕರೆದಲ್ಲಿಗೆ ಹೋದೆ, ನಟಿಸಿದೆ. ಹೀಗೆ ಐದು ವರ್ಷಗಳ ಒಳ್ಳೆಯ ಅನುಭವ ಸಿಕ್ಕಿತು. ಆರ್‌.ಡಿ. ಕಾಮತ್‌, ವೆಂಕಟರಾವ್‌ ತಲಗೇರಿ, ಪ್ರಭಾಕರ ರಾವ್‌, ಅಮೋಲ್‌ ಪಾಲೇಕರ್‌, ಸತ್ಯದೇವ್‌ ದುಬೆ ಇತ್ಯಾದಿ ಹಲವು ಪ್ರತಿಭಾನ್ವಿತರ ಮಾರ್ಗದರ್ಶನವೂ ಸಿಕ್ಕಿತು. ಇದೇ ವೇಳೆ ನನ್ನದೇ ಸಮವಯಸ್ಕ ಸ್ನೇಹಿತರ ತಂಡವಿದ್ದುದರಿಂದ ಬ್ಯಾಕ್‌ಸ್ಟೇಜ್‌ ಕೆಲಸ, ಸ್ಕ್ರಿಪ್ಟ್‌ ಮಾಡುವುದು ಎಲ್ಲವೂ ಅಭ್ಯಾಸವಾಯಿತು. ಬೇರೆ ಬೇರೆ ನಾಟಕಗಳನ್ನು ಓದಿ ತಿಳಿದುಕೊಂಡಿರಬೇಕು ಎಂಬ ಎಚ್ಚರಿಕೆಯನ್ನೂ ಗುರುಗಳು ಹೇಳುತ್ತಿದ್ದರು. ಕಥೆಯೊಂದನ್ನು 300 ಪುಟದ ಕಾದಂಬರಿ ಮಾಡಬಹುದು, ಅದನ್ನು ನಾಟಕವಾಗಿಸಲೂಬಹುದು, ಅದನ್ನೇ ಸಿನಿಮಾವಾಗಿಸಲೂಬಹುದು. ಇವೆಲ್ಲವುಗಳ ನಡುವಣ ವ್ಯತ್ಯಾಸ ನನಗೆ ಗೊತ್ತಾಯಿತು. ದಕ್ಷಿಣೋತ್ತರ ಕನ್ನಡಗಳಲ್ಲಿ ಯಕ್ಷಗಾನ, ಬಯಲಾಟ ಇತ್ಯಾದಿಗಳನ್ನು ನೋಡಿಕೊಂಡು ಬೆಳೆದಿದ್ದುದೂ ಸಹಾಯವಾಯಿತು. ಹೀಗೆ ರಂಗಭೂಮಿ ಮೂಲಕ ನನ್ನನ್ನು ನಾನು ಟ್ರೈನ್‌ ಮಾಡಿಕೊಂಡೆ. ರಂಗಭೂಮಿಯಲ್ಲಿ ತೊಡಗಿದಾಗ ನನಗೆ 19 ವರ್ಷ ವಯಸ್ಸು. ಅದಾಗಿ ಸಿನಿಮಾಗಳಲ್ಲಿ, ಸೀರಿಯಲ್‌ಗಳಲ್ಲಿ ನಟಿಸಿದೆ. ಐದು ದಶಕಗಳೇ ಸಂದು ಹೋಗಿವೆ. ಅಷ್ಟೂ ವರ್ಷಗಳ ಈ ಎಲ್ಲ ಅನುಭವಗಳು, ಕೆಲಸ ಎಲ್ಲದರ ಪರ್ಮುಟೇಷನ್‌ ಮತ್ತು ಕಾಂಬಿನೇಷನ್‌ ಇಂದಿನ ಈ 'ಅನಂತನಾಗ್‌'ನನ್ನು ರೂಪಿಸಿದೆ. ಅನುಭವ ಬಹಳಷ್ಟನ್ನು ಕಲಿಸಿದೆ.
ಅಪ್ರಸ್ತುತರಾದರೆ ಅಲ್ಲಿ ಇರಬಾರದು
ನಾನೂ ಸುಮಾರು 30 ವರ್ಷ ರಾಜಕೀಯದಲ್ಲಿದ್ದೆ. ಚಿತ್ರಗಳಲ್ಲಿ ನಟಿಸುವ ವೇಳೆಯೇ ಜತೆಜತೆಯಲ್ಲಿ ಇದರಲ್ಲಿಯೂ ತೊಡಗಿಸಿಕೊಂಡೆ. ಇದರಲ್ಲಿ ಎಂಎಲ್‌ಸಿ, ಎಂಎಲ್‌ಎ, ಸಚಿವ ಎಲ್ಲವೂ ಆದೆ. ನಾನಿದ್ದ ಪಕ್ಷದ ಗುರಿ, ಉದ್ದೇಶ ಎಲ್ಲವೂ ಬಹಳ ಪುರೋಗಾಮಿಯಾದುದೇ ಆಗಿತ್ತು. ಆದರೆ ಇಲ್ಲಿ ಪಕ್ಷದ ಒಳಗೇ ಭಿನ್ನಾಭಿಪ್ರಾಯಗಳು, ಒಳಜಗಳಗಳಿಂದಾಗಿ ಎಲ್ಲವೂ ಮುರಿದು ಬೀಳುತ್ತಿತ್ತು. ಒಂದು ದಶಕದಲ್ಲಿ ಕೇಂದ್ರದಲ್ಲಿ ಎಲ್ಲವೂ ವಿಫಲವಾದರೆ ಇನ್ನೊಮ್ಮೆ ರಾಜ್ಯಮಟ್ಟದಲ್ಲಿ ಹಿನ್ನಡೆಯಾಗುತ್ತಿತ್ತು. ಕ್ರಮೇಣ ಇದು ಯಾಕೋ ಸರಿಯಾಗಿ ಮುನ್ನಡೆಯುತ್ತಿಲ್ಲ ಅನಿಸಿತು. ಮತ್ತೆ ಮತ್ತೆ ನಾವೇ ಅಲ್ಲಿ ಅಪ್ರಸ್ತುತರಾದೆವೇನೋ ಅನಿಸಿ ಅದರಿಂದ ಹೊರಬಂದೆ. ಎಲ್ಲಿಯೇ ಆಗಲಿ, ನಾವು ಪ್ರಸ್ತುತರಲ್ಲದಿದ್ದರೆ ಅಲ್ಲಿ ಇರಬಾರದು.
ಮತ್ತೊಂದು, ಇಂದಿನ ರಾಷ್ಟ್ರ ನಾಯಕತ್ವದ ದಾರಿ ಸರಿಯಾದ ದಿಸೆಯಲ್ಲಿಯೇ ಸಾಗುತ್ತಿದೆ. ಮೋದಿಯವರ ಮುಂದಾಳತ್ವದ ಬಗೆಗೆ ನನಗೆ ಸಂಪೂರ್ಣ ತೃಪ್ತಿ ಇದೆ. ನಮ್ಮ ದೃಷ್ಟಿಕೋನವೂ ಅದೇ ಆಗಿತ್ತು, ಅದು ಸಾಧಿತವಾಗುತ್ತಿದೆ. ಅಷ್ಟು ಸಾಕು.
ಲೇಖಕನಾದೆ
ನನ್ನ ತಮ್ಮ ಶಂಕರ್‌ನಾಗ್‌ ತೀರಿಕೊಂಡಾಗ ನಾನು ಅದರಿಂದಾಗಿ ಬಹಳ ದುಃಖಿತನಾಗಿದ್ದೆ. ಆಗ ನನ್ನ ಮನಸ್ಥಿತಿ ನೋಡಿ ಪತ್ರಕರ್ತ ಪಿ.ಲಂಕೇಶ್‌ ಅವರು, 'ಅದಕ್ಕಾಗಿ ಸದಾ ದುಃಖಿಸಿಕೊಂಡು ಕುಳಿತರೆ ಆಗುತ್ತದೆಯೇ? ನಿಮ್ಮ ದುಃಖವನ್ನು ಬರೆಯಿರಿ, ಬರೆದು ಹಂಚಿಕೊಳ್ಳಿ' ಅಂದರು. ಹೀಗೆ, ಲಂಕೇಶ್‌ ಪತ್ರಿಕೆಗೆ ಅದನ್ನೇ ಒಂದು ಅಂಕಣವಾಗಿ ಬರೆದೆ. ಪ್ರತಿವಾರ ಪ್ರಕಟವಾದ ಈ ಅಂಕಣವೇ 'ನನ್ನ ತಮ್ಮ ಶಂಕರ' ಪುಸ್ತಕವಾಯಿತು. ಅದಾಗಿ ಯಾವುದೇ ಪುಸ್ತಕ ಬರೆಯಬೇಕೆಂದು ನನಗೆ ಅನಿಸಲಿಲ್ಲ. ಅಂಥಾ ಪ್ರೇರಣೆಯೇ ಒದಗಿ ಬರಲಿಲ್ಲ. ಹೀಗಾಗಿ ಬರೆಯಲಿಲ್ಲ.
ಮತ್ತೆ ಹಿಂದೆ ಹೋಗುವುದಿಲ್ಲ
ಈಗಲೂ ನಾಟಕಗಳನ್ನು ಮಾಡುವಂತೆ ಮತ್ತೆ ಮತ್ತೆ ಆಹ್ವಾನಗಳು ಬರುತ್ತಿರುತ್ತವೆ. ಆದರೆ, ಮತ್ತೆ ಥಿಯೇಟರ್‌ನಲ್ಲಿ ಮಾಡುವ ಆಸಕ್ತಿ ಇಲ್ಲ ನನಗೆ. ಎಲ್ಲವೂ ಒಂದೊಂದು ಘಟ್ಟ. ಅವನ್ನೆಲ್ಲ ಕಳೆದು ಮುಂದೆ ಬಂದಾಗಿದೆ. ಹೀಗಾಗಿ ಮತ್ತೆ ಹಿಂದಕ್ಕೆ ಹೋಗುವುದಿಲ್ಲ. ಸೀರಿಯಲ್‌ ನಟನೆಯತ್ತಲೂ ನನ್ನ ಮನವಿಲ್ಲ.
ನಟನೆಯಲ್ಲಿಯೂ ತರುಣ ಹೀರೋ ಆಗಿ ಒಂದು ಕಾಲಘಟ್ಟದವರೆಗೆ ನಟಿಸಿದೆ. ವಯಸ್ಸಿಗೆ ಸೂಕ್ತವಲ್ಲದ ತಾರುಣ್ಯದ ಪಾತ್ರಗಳನ್ನೇ ಮಾಡುತ್ತಿದ್ದರೆ ಅದು ಚಂದವಲ್ಲ ಎಂದು ಸುಮಾರು ಐವತ್ತನೇ ವಯಸ್ಸಿಗೆ ನಿರ್ಧರಿಸಿದೆ, ಅಲ್ಲಿಂದ ಯಂಗ್‌ ಹೀರೋ ಪಾತ್ರಗಳನ್ನು ಮಾಡಲಿಲ್ಲ.
ನೀವ್ಯಾಕೆ ನಿರ್ದೇಶಿಸಲಿಲ್ಲ ಅನ್ನುವ ಪ್ರಶ್ನೆಯೂ ನನಗೆ ಎದುರಾಗುವುದುಂಟು. ನಿರ್ದೇಶನವೆನ್ನುವುದು ಕಷ್ಟ. ಅದಕ್ಕಿಂತಲೂ ಮುಖ್ಯವಾಗಿ ಅದರ ವ್ಯಾಪ್ತಿ ದೊಡ್ಡದು. ವೈವಿಧ್ಯಮಯ ಆಡಿಯೆನ್ಸ್‌ ಇರುತ್ತಾರೆ, ಅವರೆಲ್ಲರನ್ನೂ ತೃಪ್ತಿಪಡಿಸುವಂತೆ ಸಿನಿಮಾ ಒಂದನ್ನು ರೂಪಿಸುವುದೇ ಕಷ್ಟ.
ಈಗಲೂ ಚಿತ್ರಗಳಲ್ಲಿ ಅವಕಾಶಗಳು ಬರುತ್ತವೆ. ಚಿತ್ರಕಥೆ ಬರೆಯುವಾಗ ನಿಮ್ಮನ್ನೇ ಮನಸ್ಸಿನಲ್ಲಿಟ್ಟುಕೊಂಡು ನಿಮಗೆಂದೇ ಈ ಪಾತ್ರ ಬರೆದಿದ್ದೇನೆ ಅನ್ನುತ್ತಾರೆ. ಅವರ ಅಭಿಮಾನಕ್ಕೆ ನಾನು ಋುಣಿ. ಚಿತ್ರಕಥೆಗಳನ್ನು ಓದುತ್ತೇನೆ, ಯೋಚಿಸುತ್ತೇನೆ. ನನಗೆ ಸೂಕ್ತ ಅನಿಸಿದರೆ ನಟಿಸುತ್ತೇನೆ. ಒಂದೇ ರೀತಿಯ ಪಾತ್ರಗಳು ಬಂದಲ್ಲಿ, ನನಗೆ ಸೂಕ್ತವಲ್ಲದ ಪಾತ್ರದ ಅವಕಾಶ ಬಂದಲ್ಲಿ ನಿರಾಕರಿಸುತ್ತೇನೆ. 'ನೋ' ಅನ್ನುವುದು ಕಷ್ಟ ನಿಜ, ಆದರೆ 'ಇಲ್ಲ' ಅನ್ನಲು ನಾನು ಕಲಿತಿದ್ದೇನೆ. ಅದರಲ್ಲಿ ದಾಕ್ಷಿಣ್ಯವಿಲ್ಲ.
ನಾಳೆಗಾಗಿ ಯೋಜನೆಗಳೇನನ್ನೂ ಹಾಕಿಕೊಂಡಿಲ್ಲ ನಾನು. ಚಿಕ್ಕಂದಿನಲ್ಲಿ ಸಿಕ್ಕ ಮೂಲಭೂತ ಪಾಠವೇ ಅದು, ನಮ್ಮ ಹಣೆಬರಹವನ್ನು ವಿಧಿ ಮೊದಲೇ ಬರೆದಿರುತ್ತದೆ ಎಂದು. ಇದಲ್ಲದೆ ಬದುಕು ಬಂದಂತೆ ಬಾಳಿದವನು ನಾನು, ಪ್ಲಾನ್‌ ಹಾಕಿಕೊಂಡರೆ ಅದರಂತೆ ಯಾವುದೂ ಸರಿಯಾಗಿ ನಡೆದ ಉದಾಹರಣೆಯೂ ನನ್ನ ಬದುಕಿನಲ್ಲಿ ಇಲ್ಲ.
ಬಾಕ್ಸ್‌:
ಓದಿದ್ದು ಸಾಕು ಅನಿಸ್ತಿದೆ
ಅನೇಕರು, 'ಯಾವ ಪುಸ್ತಕ ಓದ್ತಾ ಇದ್ದೀರಾ? ನಿಮಗಿಷ್ಟದ ಪುಸ್ತಕ ಯಾವುದು?' ಎಂದೆಲ್ಲ ಕೇಳ್ತಾರೆ. ಈ ಪುಸ್ತಕ ಓದುವ ಅಭಿರುಚಿ ಅನ್ನೋದು ಕಾಲದಿಂದ ಕಾಲಕ್ಕೆ ಬದಲಾಗ್ತದೆ. ಮೊದಲೆಲ್ಲ ಫಿಕ್ಷನ್‌ಗಳನ್ನೆಲ್ಲ ನೆಚ್ಚಿನಿಂದ ಓದಿದ್ದೇನೆ. ಆಲ್ಬರ್ಟ್‌ ಕಮು, ಸಾತ್ರ್ರೆ, ಗ್ರಹಾಮ್‌ ಗ್ರೀನ್‌, ವಿ.ಎಸ್‌.ನೈಪಾಲ್‌ ಮೊದಲಾದವರ ಪುಸ್ತಕಗಳನ್ನೆಲ್ಲ ಬಲು ಮೆಚ್ಚಿನಿಂದ ಓದಿದ್ದೇನೆ. ಈಗ ಈ ವಯಸ್ಸಿನಲ್ಲಿ ನಾನ್‌ ಫಿಕ್ಷನ್‌ ಪುಸ್ತಕಗಳು ಇಷ್ಟವಾಗುತ್ತವೆ. ಶೂಟಿಂಗ್‌ಗೆ ಹೋಗುವಾಗಲೂ ಪುಸ್ತಕಗಳನ್ನು ತೆಗೆದುಕೊಂಡು ಹೋಗುತ್ತೇನೆ, ಬಿಡುವಾದಾಗ ಓದುತ್ತೇನೆ. ಕಲೆಯ ಕ್ಷೇತ್ರವೆಂದರೆ ಒಂದು ರೀತಿಯಲ್ಲಿ ಭ್ರಮಾಲೋಕವೇ. ಹೊರಜಗತ್ತಿಗೆ ಕನೆಕ್ಟ್ ಆಗಬೇಕಾದರೆ ಇವನ್ನೆಲ್ಲ ಓದುತ್ತಿರಬೇಕು ಅನ್ನೋದೂ ನಿಜ. ಇದಲ್ಲದೆ ರಾಮಾಯಣ, ಮಹಾಭಾರತ, ವೇದೋಪನಿಷತ್ತು ಇತ್ಯಾದಿಗಳನ್ನೆಲ್ಲ ಚಿಕ್ಕಂದಿನಿಂದಲೇ ಓದುತ್ತ ಬಂದವನು ನಾನು. ಎಂಟನೇ ತರಗತಿವರೆಗೆ ಶಾಲಾ ಪಠ್ಯವನ್ನೂ ಬಹಳ ಪ್ರೀತಿಯಿಂದ ಓದಿದ್ದೆ.
ಈಗೀಗ ಕೆಲವೊಮ್ಮೆ ಓದಿದ್ದು ಸಾಕು ಎನಿಸುತ್ತಿದೆ. ಪತ್ರಿಕೆಗಳನ್ನೂ ರೂಢಿಬಲದಿಂದ ಓದುತ್ತೇನೆ. ಆದರೆ, ತಂತ್ರಜ್ಞಾನದ ಬೆಳವಣಿಗೆಯಿಂದಾಗಿ ಆ ಸುದ್ದಿಗಳನ್ನು ನಾವು ಅದಾಗಲೇ ತಿಳಿದಿರುತ್ತೇವೆ. ಹೀಗಾಗಿ, ಈ ಪತ್ರಿಕೆಗಳಲ್ಲೂ ಏನಿದೆ ಅನಿಸುತ್ತದೆ ಒಮ್ಮೊಮ್ಮೆ. ಈಚೆಗೆ ಪತ್ರಿಕೆಗಳಲ್ಲಿ ಬರಿಯ ಸಂಪಾದಕೀಯವನ್ನಷ್ಟೇ ಓದುತ್ತೇನೆ ನಾನು. ಕೆಲವು ದೇಶಗಳ ಬಗೆಗೆ ಸುದ್ದಿ ಬಂದಾಗಲೆಲ್ಲ ಅವುಗಳ ಬಗ್ಗೆ ತಿಳಿದುಕೊಳ್ಳಲು ಗೂಗಲ್‌ ಮಾಡುತ್ತೇನೆ. ಉದಾ: ಜನಸಂಖ್ಯೆಯಲ್ಲಿ ಚೀನಾ ಮುಂಚೂಣಿಯಲ್ಲಿದೆ ಅಂದರೆ ಅಲ್ಲಿನ ಜನರ ಸ್ಥಿತಿಗತಿ ಹೇಗಿದೆ, ಆ ದೇಶದ ಪ್ರಗತಿ ಹೇಗಿದೆ ಎಂಬಿತ್ಯಾದಿ ಡೆಮೋಗ್ರಫಿ ಸಂಬಂಧಿ ವಿವರಗಳನ್ನು ತಿಳಿದುಕೊಳ್ಳುವುದು ನನಗಿಷ್ಟ. ನನಗೆ ಮಾಹಿತಿ ಬೇಕಿಲ್ಲ, ಜ್ಞಾನ ಬೇಕು.
ನಿಜಕ್ಕಾದರೆ ನಾವು ಎಷ್ಟು ಓದ್ತೇವೆ ಅನ್ನೋದು ಮುಖ್ಯವಲ್ಲ, ಅದರಿಂದ ಎಷ್ಟು ಗ್ರಹಿಸುತ್ತೇವೆ, ಅದನ್ನು ಎಷ್ಟು ಮನನ ಮಾಡ್ತೇವೆ, ಧ್ಯಾನಿಸ್ತೇವೆ ಅನ್ನೋದೇ ಪ್ರಮುಖ.
ಪ್ರಶ್ನಿಸಿದರು ಗಾಯತ್ರಿ
ನಾನು ಆಗ ಬಹಳ ಬಿಝಿ ಇದ್ದ ಕಾಲ. ಒಂದ್ಕಡೆ ಚಿತ್ರಗಳನ್ನೂ ಮೇಲಿಂದ ಮೇಲೆ ಮಾಡ್ತಿದ್ದೆ, ಇನ್ನೊಂದು ಕಡೆ ರಾಜಕೀಯದಲ್ಲೂ ಇದ್ದೆ. ರಾಜ್ಯವೆಲ್ಲ ಓಡಾಡ್ತಾ ಇದ್ದೆ. ಈ ಸಮಯದಲ್ಲಿ ಮಗಳು ಅದಿತಿ ಹುಟ್ಟಿದ್ದಳು. ಮಗಳು, ಮನೆ ಎಲ್ಲವನ್ನೂ ಪತ್ನಿ ಗಾಯತ್ರಿಯೇ ನಿಭಾಯಿಸುತ್ತಿದ್ದಳು. ಮಗಳಿಗೆ ಸುಮಾರು ಹನ್ನೊಂದು ವರ್ಷವಿದ್ದಾಗ ಒಮ್ಮೆ ಗಾಯತ್ರಿ ಕೇಳಿದಳು, 'ನೀವು ಹೀಗೆ ಹೊರಗೆಯೇ ಇದ್ದರೆ ಮಗಳಿಗೆ ಯಾವಾಗ ಸಮಯ ಕೊಡುತ್ತೀರ? ಮಗಳನ್ನು ಬೆಳೆಸುವಲ್ಲಿ ನಿಮ್ಮ ಪಾತ್ರ ಏನು?' ಅಂದಳು. ಇದು ನನಗೆ ಎಚ್ಚರಿಕೆಯ ಗಂಟೆಯಂತಾಯಿತು. ಮಗಳನ್ನು ಬೆಳಗ್ಗೆæ ಶಾಲೆಗೆ ಬಿಡುವುದರ ಹೊರತಾಗಿ ಆಕೆಗಾಗಿ ಮತ್ತೇನನ್ನೂ ನಾನಾಗ ಮಾಡುತ್ತಿರಲಿಲ್ಲ. ಈಗ ಗಾಯತ್ರಿಯ ಈ ಪ್ರಶ್ನೆಯಿಂದಾಗಿ ಅದುವರೆಗೂ ಮನೆ, ಮಗಳು ಒಟ್ಟು ಫ್ಯಾಮಿಲಿಯನ್ನೇ ಮಿಸ್‌ ಮಾಡ್ಕೊಂಡೆ ಅನಿಸಿತು. ರಾಜಕೀಯವನ್ನು ಬಿಡುವುದಕ್ಕೆ ಇದೂ ಒಂದು ಕಾರಣವೇ. ಅಂದಿನಿಂದ ಸಾಧ್ಯವಾದಷ್ಟು ಮನೆಯಲ್ಲಿರಲು ಪ್ರಯತ್ನಿಸತೊಡಗಿದೆ.
ಟೆಕ್ನಾಲಜಿಯಿಂದ ಸ್ವಲ್ಪ ದೂರ
ಇಂದಿನ ಈ ತಂತ್ರಜ್ಞಾನದ ಬೆಳವಣಿಗೆ, ಕೈಯಲ್ಲೇ ಸಿಗುವ ಅಗಾಧ ಮಾಹಿತಿ ಎಲ್ಲವೂ ಅದ್ಭುತವೇ. ಆದರೆ, ಇವು ವರವೇ ಅಂತ ಅಚ್ಚರಿಗೊಳಗಾಗುವಷ್ಟರಲ್ಲಿ ಅದುವೇ ಶಾಪ ಅಂತಲೂ ಅನಿಸುತ್ತಿದೆ. ಸೋಶಿಯಲ್‌ ಮೀಡಿಯಾದಲ್ಲಿ ಹಾಕುವ ಸುದ್ದಿಗಳಿಗೆ ಕಡಿವಾಣಗಳಿಲ್ಲ. ಮೊಬೈಲ್‌ನಲ್ಲಿ ಫೋಟೋ ಬಂದಿದೆಯಲ್ಲ, ಇದಂತೂ ನಮಗೆಲ್ಲ ಬಹುದೊಡ್ಡ ಶಾಪ ಅನಿಸುತ್ತಿದೆ ನನಗೆ. ಯಾರೋ ಅಪಘಾತಕ್ಕೀಡಾಗಿ ಬಿದ್ದಿದ್ದರೆ ಸಹಾಯ ಮಾಡಲು ಧಾವಿಸೋ ಬದಲು ಫೋಟೋ ತೆಗೆಯುತ್ತೇವೆ ನಾವು. ಈ ಆಧುನಿಕ ಗ್ಯಾಜೆಟ್‌ ನನಗೆ ಆಪ್ತವೆನಿಸಿಲ್ಲ, ನಾನು ಸ್ಮಾರ್ಟ್‌ ಫೋನ್‌ ಬಳಸುವುದಿಲ್ಲ.
ಊಟ, ಲೈಫ್‌ ಸ್ಟೈಲ್‌
ಊಟ, ತಿಂಡಿ ವಿಷಯದಲ್ಲಿ ನಾನು ಬಹಳ ಸಾಂಪ್ರದಾಯಿಕ ಮನೋಭಾವದವನು. ಮನೆಯಲ್ಲಿ ಮಾಡಿದ ಸಾಂಪ್ರದಾಯಿಕ ಆಹಾರವನ್ನಷ್ಟೇ ಸೇವಿಸುತ್ತೇನೆ. ಅದರಲ್ಲೂ ಸಮಯದ ಕಟ್ಟು ನಿಟ್ಟು. ಫಿಟ್ನೆಸ್‌ಗಾಗಿ ಅರ್ಧ ಗಂಟೆಯಾದರೂ ಯೋಗ ಮಾಡುತ್ತೇನೆ. ಮೊದಲೆಲ್ಲ ಒಂದು ಗಂಟೆ ಕಾಲ ಎಲ್ಲ 24 ಆಸನಗಳನ್ನೂ ಮಾಡುತ್ತಿದ್ದೆ. ವಿರಾಮದಲ್ಲಿ ಓದು, ಅಧ್ಯಯನ ಇದ್ದೇ ಇದೆ. ವರ್ಷಕ್ಕೊಮ್ಮೆ ವಿದೇಶ ಪ್ರವಾಸ ಮಾಡುತ್ತೇವೆ.

