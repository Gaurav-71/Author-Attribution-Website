ಚಳಿರಾಯನ ಸವಿಗಾನ
ಅಂತೂ ಮಳೆರಾಯನ ಆಡಳಿತಾವಧಿ ಕೊನೆಗೊಂಡಿದೆ. ಚಳಿರಾಯ ಪಟ್ಟವೇರಿದ್ದಾನೆ. ಕಾಡುವ ಚಳಿಗೆ ಎಲ್ಲರ ಬದುಕು-ಭಾವಗಳೆಲ್ಲ ಬದಲಾಗುವ ಕಾಲವಿದು. ಬೆಚ್ಚಗಿನ ಬಟ್ಟೆ, ಭಾವವನ್ನು ಹೊದ್ದುಕೊಳ್ಳುವ ಹೊತ್ತು ಇದು. ಚಳಿಗಾಲದ ಈ ಹೊತ್ತಿಗೆ ಒಂದು ಬೆಚ್ಚಗಿನ ಅಕ್ಷರ ಪಯಣ ಇಲ್ಲಿದೆ.
- ವಿದ್ಯಾರಶ್ಮಿ ಪೆಲತ್ತಡ್ಕಒಂದು... ಅದರ ಮೇಲೆ ಇನ್ನೊಂದು... ಅದರ ಮೇಲೆ ಮತ್ತೊಂದು... ಹೊದಿಕೆ ಹೊದ್ದಷ್ಟೂ ಮುಗಿಯದು. ಮೈ ಬೆಚ್ಚಗೆ ಮಾಡಿಕೊಂಡು ಒಳಗೊಳಗೇ ಮುದುರಿಕೊಂಡಷ್ಟೂ ಮತ್ತೆ ಚಳಿಯ ಭಾಸ. ಹೇಗೋ ಕಷ್ಟಪಟ್ಟು ನಿದ್ದೆ ತೊಡೆದೆದ್ದು ಬಂದರೂ ಮತ್ತೆ ಚಳಿಯ ಕಾಟ. ಊಹ್... ಅನ್ನುತ್ತ ಬಚ್ಚಲೊಲೆಯ ಮುಂದೆ ಸೀಟು ಹಿಡಿಕೊಳ್ಳದೆ ಬೇರೆ ದಾರಿಯೇ ಇಲ್ಲ. ಬೆಂಕಿಯ ಬಿಸಿಗೆ ಕೈಚಾಚಿ ಕುಳಿತರೆ ಅಲ್ಲೇ ಅಮ್ಮನ ಗರ್ಭ ಹೊಕ್ಕಂತೆ ಬೆಚ್ಚಗಾಗಿ ಮತ್ತೆ ನಿದ್ರಾದೇವಿ ಆವರಿಸಿದಳಾ... ಇಲ್ಲ ಅಮ್ಮನ ಕೂಗು ಕೇಳುತ್ತದೆ, ಶಾಲೆಗೆ ಹೊತ್ತಾಯ್ತು... ಹೊರಡು ಸ್ನಾನಕ್ಕೆ... ಅಮ್ಮನ ಮಾತಿಗೆ ಬಗ್ಗದಿದ್ದರೂ ಅಪ್ಪನ ಬೈಗುಳ ನಿಜಕ್ಕೂ ಮೈ ಬೆಚ್ಚಗಾಗಿಸಿ ಶಾಲೆಗೆ ಹೊರಡಿಸಿತ್ತು ಅಂದೆಲ್ಲ...ಎಲ್ಲ ಮಕ್ಕಳಿಗೂ ಹೀಗೆಯೇ. ಚಳಿಯೆಂದರೆ ಕಷ್ಟ. ಅಪ್ಪನಂಥ ದೊಡ್ಡವರಿಗೂ ಚಳಿಗಾಲದಲ್ಲಿ ನಿದ್ರೆ ಬಿಡುವುದಿಲ್ಲ. ಬೆಳಗ್ಗೆ ಹನ್ನೊಂದಾಗಿ ಸೂರ‌್ಯ ನೆತ್ತಿಗೇರುವ ಹೊತ್ತು ಬಂದರೂ ಚುಚ್ಚುವ ಚಳಿ ಇರುವಾಗ ಕೆಲಸಕ್ಕಿಳಿಯುವುದಕ್ಕೇ ಬೇಸರ ಎನ್ನುತ್ತಾರೆ ದೊಡ್ಡವರು. ಇನ್ನು ಎಳೆ ಮಕ್ಕಳನ್ನು ಅದು ಹೇಗೆ ಬಿಡುತ್ತದೆ? ಚಳಿಗಾಲದಲ್ಲಿ ಹೊದ್ದು ಮಲಗುವ ಸುಖಾನುಭವವನ್ನು ಅಲ್ಲಗಳೆಯುವವರಿಲ್ಲ. ಇಂತಹ ಹಿತಾನುಭವ ಹೊತ್ತ ಚಳಿಗಾಲ ಮತ್ತೆ ಬಂದಿದೆ. ಮಳೆರಾಯನ ಬಗೆಬಗೆಯ ಆಲಾಪಗಳನ್ನೆಲ್ಲ ಕಂಡು, ನೆನೆದು ಸಾಕಾಗಿರುವಾಗ ಇನ್ನು ನನ್ನದೇ ರಾಜ್ಯಭಾರ ಎಂದಿದ್ದಾನೆ ಚಳಿರಾಯ.
ಚಳಿರಾಯನೊಡ್ಡೋಲಗದಿ...ಈ ಬಾರಿಯೇನೋ ಪ್ರಾಕೃತಿಕ ಅಸಮತೋಲನದಿಂದಾಗಿ ಮಳೆಯೂ ಚಳಿಯೂ ಜುಗಲ್ ಬಂದಿಯಾಡುತ್ತಿವೆ, ಅದರಿಂದಾಗಿ ಮಳೆಯಾಗುತ್ತಿರುವ ಪ್ರದೇಶದಲ್ಲೆಲ್ಲ ಅತಿಯಾದ ಚಳಿ ಕಾಣಿಸಿದೆ ಅನ್ನವುದು ಬಿಟ್ಟರೆ ಚಳಿರಾಯನ ಪ್ರವೇಶವೇ ಬಲು ಮೋಹಕ. ವರ್ಷ ಋತು ಮುಗಿಯುತ್ತ ಬಂದಾಗ ಶರತ್ ಋತುವಿನ ಸರದಿ. ಈ ಋತುವಿನಲ್ಲಿ ಪ್ರಕೃತಿಯಲ್ಲೆಲ್ಲ ಹೂಗಳಿರುವುದಿಲ್ಲ, ಹಸಿರು ಚೆಲ್ಲಿರುವುದೂ ಇಲ್ಲ ನಿಜ, ಆದರೆ ನಸು ಚಳಿಯ ಈ ಹೊತ್ತು ಬಲು ಆಪ್ಯಾಯಮಾನ. ಭತ್ತದ ಗದ್ದೆಗಳಲ್ಲೆಲ್ಲ ಚಿನ್ನದ ಬಣ್ಣದ ತೆನೆ ಬೆಳೆದು ತಂಪು ಗಾಳಿಗೆ ತೂಗಿ ತೊನೆಯುವುದು ನೋಡುವುದೇ ಸ್ವರ್ಗಸುಖ. ಅದಕ್ಕೇ ವಸಂತ ಋತುಗಳ ರಾಜನಾದರೆ, ಶರತ್ ಋತುವಿಗೆ ರಾಣಿಯ ಪಟ್ಟ. ಮಳೆರಾಯ ನೀಡಿದ ಸಮೃದ್ಧತೆಗೆ ಫಲ ಬರುವ ಕಾಲ. ಒಂದೆಡೆ ರೈತನಿಗೆ ಖುಷಿ, ಇನ್ನೊಂದೆಗೆ ಭೂದೇವಿಗೆ ಧನ್ಯತೆ.ಚಳಿಗಾಲ ಇಷ್ಟಕ್ಕೇ ಮುಗಿಯುವುದಿಲ್ಲ, ಮುಂದಿನ ಹೇಮಂತ ಹಾಗೂ ಶಿಶಿರ ಋತುಗಳಲ್ಲಿ ತನ್ನ ನಿಜದ ಕಾರುಬಾರನ್ನು ತೋರಿಸುತ್ತದೆ ಚಳಿಗಾಲ. ಹೇಮಂತದ ಕುಳಿರ್ಗಾಳಿ ಮೈಮನವನ್ನೆಲ್ಲ ತಣ್ಣಗೆ ಕೊರೆದು ಕೀಟಲೆ ಮಾಡುತ್ತದೆ. ಶಿಶಿರದ ಮಂಜು ಕಣ್ಣನ್ನೂ ಮಬ್ಬಾಗಿಸುತ್ತದೆ. ಚಳಿಯನ್ನೆದುರಿಸುತ್ತೇನೆಂದು ನಿಂತರೆ ನಡುಗಿಸುತ್ತದೆ. ಶೀತ ಹಿಡಿದ ಮೈಮನಗಳೆಲ್ಲ ಈಗ ಬೆಚ್ಚಗಿನ ಬಿಸಿಲಿಗಾಗಿ ಹಂಬಲಿಸುತ್ತವೆ. ಅದಕ್ಕೇ ಸೂರ‌್ಯ ಬಂದನೆಂದರೆ ಅದೇನು ಹಿಗ್ಗೋ... ಸೂರ‌್ಯನ ಫಳಫಳಿಸುವಿಕೆಯ ಮುಂದೆ ಬಿಳಿಯ ಬಾನಿನ ಚಂದ್ರ ಮಂಕಾಗುತ್ತಾನೆ. ಕವಿಗಳಿಗೂ ಈಗ ಬೆಳದಿಂಗಳು ಸಾಕು, ಬಿಸಿಲು ಬೇಕಿರುತ್ತದೆ! ಈಗ ಎಲ್ಲರ ದಾರಿಯೂ ಸೂರ‌್ಯನ ಕಡೆಗಷ್ಟೇ, ಶೀತಲ ಚಂದ್ರ ಯಾರಿಗೂ ಬೇಡ...
ಚಳಿಗಾಲದಲ್ಲಿ ಮರಗಳೆಲ್ಲ ಎಲೆ ಉದುರಿಸಿ ನಿಲ್ಲುತ್ತವೆ ನಿಜ. ಇದು ನೀರಿಲ್ಲದ, ಪೋಷಕಾಂಶವಿಲ್ಲದ ಈ ಕಾಲದಲ್ಲಿ ನಾಳೆಗಾಗಿ ತನ್ನನ್ನು ತಾನು ಉಳಿಸಿಕೊಳ್ಳಲು ಗಿಡಮರಗಳು ಹೂಡುವ ರಕ್ಷಣಾ ತಂತ್ರ. ಆದರೆ, ನಾಳೆಯ ದಿನ ಹಸಿರಾಗಲಿದೆ, ಹೊಸ ಹೂವು ಅರಳಲಿದೆ ಎಂಬುದಕ್ಕೆ ಇಲ್ಲಿ ಮುನ್ನುಡಿ ಸಿದ್ಧವಾಗುತ್ತಿರುತ್ತದೆ. ಪ್ರಕೃತಿ ಮೌನಧ್ಯಾನದಲ್ಲಿ ಗರ್ಭಸ್ಥವಾಗಿರುವ ಕಾಲವಿದು.ಬದುಕು ಬದಲಿಸುವ ಕಾಲಚಳಿಯೆಂದರೆ ಹಾಗೆಯೇ, ಒಮ್ಮೆ ಶುರುವಾದರೆ ಮೈಮನವನ್ನೆಲ್ಲ ಕೊರೆದು ಸುರಂಗ ತೋಡಬಲ್ಲುದು. ಚಳಿಯನ್ನು ದೂರವಿಡಲು ಎಚ್ಚರ ವಹಿಸಿಲ್ಲವೋ ಶೀತ, ಕೆಮ್ಮು, ಜ್ವರ... ಅದಕ್ಕೇ ಚುಮುಚುಮು ಚಳಿ ಶುರುವಾದಾಕ್ಷಣ, ಅಜ್ಜಿಯಂದಿರು ಕಷಾಯದ ಪುಡಿ ತಯಾರು ಮಾಡಲು ಶುರುವಿಟ್ಟುಕೊಳ್ಳುವುದು; ಅಮ್ಮಂದಿರು ಬೆಚ್ಚಗಿನ ಹಾಸು, ಹೊದಿಕೆಗಳನ್ನೆಲ್ಲ ತೆಗೆದು ಹೊರಗಿಟ್ಟುಕೊಳ್ಳುವುದು. ತರಕಾರಿ ಬೆಲೆಗಳು ಗಗನಕ್ಕೇರುವ ಈ ಹೊತ್ತಿನಲ್ಲೇ ಉಪ್ಪು ನೀರಿನಲ್ಲಿ ಅದ್ದಿಟ್ಟ ಮಾವು, ಹಲಸಿನ ತೊಳೆಗಳೆಲ್ಲ ಹೊರಬರುವುದು. ಮನೆಮನೆಯ ಊಟದ ಮೆನುವಿನಲ್ಲೂ ಬದಲಾವಣೆ ಕಾಣುವುದು ಈಗಲೇ. ಊಟ, ತಿಂಡಿ ಎಲ್ಲವೂ ಈಗ ಸ್ಪೈಸಿ. ಒಳ್ಳೆಯದೋ ಅಲ್ಲವೋ, ಬಜ್ಜಿ ಬೋಂಡಾಗಳಿಗೆಲ್ಲ ಡಿಮ್ಯಾಂಡಪ್ಪೋ ಡಿಮ್ಯಾಂಡು. ನಾಲಿಗೆಗೆ ರುಚಿಯೆನಿಸುವ ಬಗೆಬಗೆಯ ತಿನಿಸುಗಳೆಲ್ಲ ಈಗ ನೆನಪಾಗುತ್ತವೆ. ಕುರುಕಲು ತಿಂಡಿಗಳು ಮನೆಮನೆಯ ಡಬ್ಬಾಗಳಿಗೆ ಅಲಂಕಾರವಾಗುತ್ತವೆ. ತಿಂಡಿ ಮೇಳಗಳು, ಫುಡ್ ಫೆಸ್ಟಿವಲ್‌ಗಳು ಗರಿಗೆದರುವುದು ಈಗಲೇ. ಜಾತ್ರೆ, ಉತ್ಸವಗಳು ಕಳೆಗಟ್ಟುವುದೂ ಇದೇ ಹೇಮಂತ, ಶಿಶಿರಗಳಲ್ಲೇ. ಚಳಿಯ ನಡುಕವಿದ್ದರೂ ಜನಸಂದಣಿಯಲ್ಲಿ ಸೇರಿಕೊಂಡು ಜನಮರುಳನ್ನು ಆವಾಹಿಸಿಕೊಂಡಾಗ ಏಕತಾನತೆಯನ್ನುಂಡ ಮನದಲ್ಲೂ ಜಾತ್ರಾವಿನೋದದ ವೈವಿಧ್ಯ.
ಅತಿಹೆಚ್ಚು ಚಳಿ ಇರುವ ಪ್ರದೇಶಗಳಲ್ಲಿ ಕ್ರಿಸ್‌ಮಸ್ ಬಂದಾಕ್ಷಣ ಅದೇ ನೆಪದಲ್ಲಿ ಶಾಲೆಗಳಿಗೆ ಕ್ರಿಸ್‌ಮಸ್ ರಜೆಯೂ ಸಿಕ್ಕಿಬಿಡುತ್ತದೆ. ಚಳಿ ತಾರಕಸ್ಥಾಯಿಯಲ್ಲಿ ಮೇಳ ಮಾಡುತ್ತಿರುವಾಗ ಮಕ್ಕಳು ಅದನ್ನು ತಡೆದುಕೊಳ್ಳುವುದಾದರೂ ಹೇಗೆ ಹೇಳಿ? ಅದಕ್ಕೇ ಈ ಸಮಯಕ್ಕೆ ಅವರಿಗೆ ಬೆಚ್ಚಗಿನ ಮನೆಯೇ ಸರಿ.ಚಳಿಗಾಲದಲ್ಲಿ ಪ್ರಕೃತಿಯೇನೋ ಹಸಿರಿಲ್ಲದ, ಬಣ್ಣಗಳಿಲ್ಲದೆ ಬರಡಾಗಿರುತ್ತದೆ ನಿಜ. ಆದರೆ, ನಮ್ಮ ಮನುಷ್ಯಲೋಕ ಎಷ್ಟು ಬಣ್ಣಗಳಿಂದ ತುಂಬಿ ನಳನಳಿಸಿಕೊಳ್ಳುತ್ತದೆ ಗೊತ್ತೇ? ಚಳಿಗಾಲದ ಫ್ಯಾಷನ್ನೇ ಹಾಗೆ, ಪ್ರತಿವರ್ಷವೂ ಬದಲು, ಹೊಸತು. ನಿತ್ಯ ಕಾಣುವ ಗೆಳೆಯರೇ ಹೊಸದೊಂದು ಬಣ್ಣದ ಸ್ವೆಟರ್ ಹಾಕಿಕೊಂಡು ಬಂದರೆ ಕಣ್ಣಿಗೆ ಹಬ್ಬ. ಸುತ್ತೆಲ್ಲ ಬಣ್ಣ. ಇನ್ನು ಚಳಿಗಾಲಕ್ಕೆಂದೇ ಇರುವ ಬಗೆಬಗೆಯ ಫ್ಯಾಷನ್ನಿನ ಬಟ್ಟೆಗಳನ್ನೆಲ್ಲ ಆರಿಸಿ ನಿತ್ಯವೂ ಒಂದೊಂದು ತೊಟ್ಟರೆ ನೋಡಲು ಎರಡು ಕಣ್ಣು ಸಾಲು. ವಿಚಿತ್ರವೆಂದರೆ, ವಸಂತಾಗಮನದ ಬಳಿಕ ಪ್ರಕೃತಿಯಲ್ಲಿ ಬಣ್ಣ ತುಂಬಿಕೊಳ್ಳುತ್ತದೆ. ನಾವು ಮನುಜರೆಲ್ಲ ಬಿರುಬಿಸಿಲಿಗೆ ಹಸಿತನ ಕಳೆದುಕೊಂಡು ನಿಸ್ತೇಜರಾಗುತ್ತೇವೆ! ಪ್ರಕೃತಿಯ ಮತ್ತು ಮನುಷ್ಯನ ಮಧ್ಯೆ ನಿರಂತರವಾಗಿ ಕಾಣಿಸಿಕೊಳ್ಳುವ ವೈರುಧ್ಯವಿದು.
ಬಲು ರೊಮ್ಯಾಂಟಿಕ್ಮಳೆಗಾಲದಲ್ಲಿ ಕಾಡುವ ಶೂನ್ಯಮಾಸವನ್ನೆಲ್ಲ ದಾಟಿ ಶ್ರಾವಣ-ಭಾದ್ರಪದದ ಶುಭ ಮಾಸಗಳಲ್ಲಿ ಸಾಲು ಸಾಲು ವಿವಾಹಗಳು ನಡೆದು ಹೋಗಿರುತ್ತವೆ. ಹೊಸದಾಗಿ ಜತೆಯಾದ ಆ ಜೋಡಿಜೀವಗಳಿಗೆಲ್ಲ ಈಗ ಬೆಚ್ಚಗೆ ಜಂಟಿಯಾಗುವ ಕಾಲ. ಅವಿವಾವಿಹಿತರಲ್ಲೂ ಪ್ರೇಮಭಾವ ಮೂಡುವುದು ಈಗಲೇ. ಹೊರಗಿನ ಚಳಿಯಿಂದ ರಕ್ಷಣೆ ಪಡೆಯಲು ಮನಸ್ಸು ಮಾಡುವ ಸೊಗಸಾದ ತಂತ್ರಗಾರಿಕೆ ಈ ಪ್ರೇಮ. ಅದಕ್ಕೇ ಇಲ್ಲೀಗ ಒಂಟಿ ಭಾವಕ್ಕೆ, ಒಂಟಿ ಜೀವಕ್ಕೆ ಆಸ್ಪದವಿಲ್ಲ. ಸಂಸತ್‌ನಲ್ಲಿ ರಾಜಕಾರಣಿಗಳ ಅಧಿವೇಶನದ ಕಲಾಪ ಬಿಸಿಯೇರಿಸಿದರೆ ಮನೆಮನೆಯ ಒಳಕೋಣೆಯಲ್ಲೂ ಪ್ರಣಯದ ಕಲಾಪದ ಬಿಸಿ! ಜೋಡಿಹಕ್ಕಿಗಳ ಬಿಸಿಯುಸಿರ ತಾಪಕ್ಕೆ ಚಳಿಗಾಲದ ಗಾಳಿ ತನಗೆ ಎಡೆಯೇ ಇಲ್ಲವೇನೋ ಎಂಬಂತೆ ಮೆಲ್ಲನೆ ತೆವಳಿ ಹಿಂತಿರುಗುತ್ತದೆ... ಚಳಿಗಾಲದ ಈ ಅವಧಿಯೆಲ್ಲ ರಾತ್ರಿ ದೀರ್ಘ, ಹಗಲು ಕಿರಿದಾಗಿರುವುದು ಪ್ರಣಯ ಹಕ್ಕಿಗಳ ಜತೆಯಾಟ ಮುಂದುವರಿಯಲಿಕ್ಕಾಗಿಯೇ ಇರಬೇಕು. ಎಷ್ಟು ರೊಮ್ಯಾಂಟಿಕ್ ಅಲ್ಲವೇ ಈ ಚಳಿಗಾಲ?ಚಳಿಗಾಲ -ಈ ಕಾಲದ ಹೆಸರಷ್ಟೇ. ನಿಜಕ್ಕಾದರೆ ಇದು ಬೆಚ್ಚಗಿನ ಕಾಲ. ನಲ್ಲ-ನಲ್ಲೆಯರ ಆಲಿಂಗನ, ಅಮ್ಮ-ಮಗುವಿನ ತಬ್ಬುವಿಕೆ, ಗೆಳೆಯರ ಹಬ್ಬುವಿಕೆಗಳೆಲ್ಲ ಇನ್ನಷ್ಟು ಗಾಢವಾಗುವ ಕಾಲವಿದು. ಚಳಿಯ ಈ ಹೊತ್ತು ದೇಹಕ್ಕೆ ಬೆಚ್ಚಗಿನ ಬಿಸುಪು ಬೇಕು. ದೇಹಗಳು ಸಮೀಪವಾದಾಗ ಮನಸ್ಸುಗಳಲ್ಲೂ ಬೆಚ್ಚಗಿನ ಭಾವ ಪಸರಿಸುವುದು ಸಹಜವೇ. ಮನಮನದಲ್ಲೂ ಈ ಭಾವ ಹಗುರಾಗಿ ಹರಡಲಿ. ಬದುಕಿನ ವಾಸ್ತವದ ಚಳಿಯನ್ನು ಎದುರಿಸುವ ಶಕ್ತಿ ದಕ್ಕುವುದು ಆಗಲೇ.
ಆದರೂ ಚಳಿಯಿಲ್ಲ...ಇಪ್ಪತ್ತು-ಮೂವತ್ತು ವರ್ಷಗಳ ಹಿಂದೆ ಬೀಳುತ್ತಿದ್ದ ಚಳಿಗೂ ಇಂದಿಗೂ ವ್ಯತ್ಯಾಸವಿದೆ. ಬೆಂಗಳೂರೆಂಬೋ ಹಸಿರು ನಗರಿಯಂತೂ ಅಂದೆಲ್ಲ ಚಳಿಗಾಲವೆಂದರೆ ಇಡಿಯ ನಗರ ಐಸ್ ಪೆಟ್ಟಿಗೆಯಲ್ಲಿ ಇಟ್ಟಂತಿರುತ್ತಿತ್ತು. ಇಂದು ಬೆಂಗಳೂರಷ್ಟೇ ಅಲ್ಲ, ಎಲ್ಲೆಡೆಯೂ ಚಳಿ ಕಡಿಮೆಯೇ.ಬೆಚ್ಚಗೆ ಹೊದ್ದು ಮಲಗಿದರೆ,ಮೈ ತುಂಬ ಕಚಗುಳಿಇಟ್ಟು,
ಎಲ್ಲೆಲ್ಲ ಹರಿದಾಡಿ, ನರಳಿಸುವ,ತನ್ನ ತಂಪು ಮೂತಿಯನನ್ನ ಸಂಧಿಸಂಧಿಗೂ ತೀಡಿ,ಮೈ ಸಿಂಬಿ ಸುರುಳಿಸುವಮರಿ ಇಲಿ, ಈ ಚಳಿ.-ಎಂದು 1968ರಲ್ಲಿ ನಾನು ಬರೆವಾಗ ಇದ್ದ ಚಳಿಗೂ ಇಂದಿಗೂ ಅಜಗಜಾಂತರ ವ್ಯತ್ಯಾಸವಿದೆ. ಚಳಿಗಾಲಕ್ಕೆ ಹಿಂದಿನ ಸೊಬಗಿಲ್ಲ. ಜನದಟ್ಟಣೆ, ಮಾಲಿನ್ಯ, ಹಸಿರುನಾಶ, ಪರಿಸರದ ಏರಿಳಿತಗಳು ಇದಕ್ಕೆ ಕಾರಣ.
- ಬಿ.ಆರ್.ಲಕ್ಷ್ಮಣರಾವ್, ಕವಿ.

