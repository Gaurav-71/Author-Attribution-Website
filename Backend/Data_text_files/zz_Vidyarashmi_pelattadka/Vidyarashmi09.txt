ಜನರ ಜತೆ ಬೆರೆಯುವ ಕಲೆ
ಜನರ ಮಧ್ಯೆಯೇ ಹುಟ್ಟುವ ಕಲೆ ಜನರಿಂದ ಕೊಂಚ ದೂರ. ಇದನ್ನು ಸಾಮಾನ್ಯ ಜನರೂ ಅಪ್ಪಿಕೊಳ್ಳುವಂತಾಗಲು ಏನು ಮಾಡಬಹುದು? ಸೋಮವಾರ ಆಚರಿಸಲಾಗುವ ವಿಶ್ವ ಕಲಾ ದಿನದ ನೆಪದಲ್ಲಿ ಈ ಲೇಖನ.
ನೀವು ಆರ್ಟಿಸ್ಟ್‌ಗಳು ಪೇಂಟಿಂಗ್‌ಗೆ ಸದಾ ಹೆಚ್ಚಿನ ರೇಟ್‌ ಇಡುತ್ತೀರಿ. ಅದಕ್ಕಾಗಿಯೇ ಜನರು ಚಿತ್ರಕಲೆಯತ್ತ ಮುಖ ಮಾಡುವುದಿಲ್ಲ' ಎಂದರು ಗೆಳೆಯರೊಬ್ಬರು. ಕಲೆ ಜನರಿಂದ ದೂರವಾಗಿದೆ ಎಂಬುದಕ್ಕೆ ಅನೇಕರು ನೀಡುವ ಕಾರಣ ಇದು, ದುಬಾರಿ ಬೆಲೆ ಎಂಬುದು.ಎಂ.ಎಫ್‌.ಹುಸೇನ್‌ರ ಕಲಾಪ್ರದರ್ಶನವೊಂದಿದೆ ಎಂದಿಟ್ಟುಕೊಳ್ಳಿ. ಅವರ ಚಿತ್ರಗಳಿಗೆ ಹೆಚ್ಚಿನ ಬೆಲೆ ಇರುತ್ತದೆ ನಿಜ. ಆದರೆ, ಚಿತ್ರಗಳ ಜತೆಗೆ ಪೇಂಟಿಂಗ್‌ಗಳ ಪ್ರಿಂಟ್ಸ್‌ ಕೂಡ ಇರುತ್ತವೆ. ಅವುಗಳ ಬೆಲೆಯೂ ಕೈಗಟುಕವಂತೆಯೇ ಇರುತ್ತವೆ. ಅವನ್ನು ಕೊಳ್ಳಬಹುದಲ್ಲ? ಬೇಡ, ಚಿತ್ರ ಪ್ರದರ್ಶನಕ್ಕೆ ಬಂದು ಚಿತ್ರಗಳನ್ನು ನೋಡಿದರೆ ಸಾಕು, ಕಲಾವಿದನ ಜತೆ ಒಂದಿಷ್ಟು ಸಂಭಾಷಿಸಿದರೂ ಸಾಕು. ಮುಂದಿನ ಆತನ ಚಿತ್ರಗಳಿಗೆ ಅದುವೇ ಸ್ಫೂರ್ತಿ ಒದಗಿಸುತ್ತದೆ ಎಂದೆ ನಾನು.ಕಲೆ ಜನರನ್ನು ತಲುಪದಿರಲು ಕಂಡುಬರುವ ಮೊದಲ ಕಾರಣ ಬಾಲ್ಯದಿಂದಲೂ ಅದು ಎಲ್ಲರ ಭಾವಕೋಶದ ಭಾಗವಾಗದೇ ಇರುವುದು. ಮನೆಮನೆಯಲ್ಲೂ ಹಾಡು, ನೃತ್ಯ ಇರುತ್ತದೆ. ಭಜನೆ, ಕುಣಿತಗಳೆಲ್ಲದರ ನಡುವೆಯೇ ನಾವು ಬೆಳೆದಿರುತ್ತೇವೆ. ಆದರೆ, ಚಿತ್ರಕಲೆ ಮಾತ್ರ ಹೀಗೆ ಬದುಕಿನ ಭಾಗವಾಗುವುದಿಲ್ಲ. ಚಿತ್ರಕಲೆಯೂ ಸಂಸ್ಕೃತಿಯ ಒಂದು ಭಾಗವಾದ್ದರಿಂದ ಅದನ್ನೂ ನಮ್ಮ ನಡುವೆ ತರುವ ಕೆಲಸಗಳಾಗಬೇಕಿದೆ.
ಎಳೆಯರಲ್ಲಿ ಕಲಾಸಕ್ತಿಮೊದಲು ಶಾಲಾಮಟ್ಟದಲ್ಲಿ ಕಲೆಯ ಬಗ್ಗೆ ಆಸಕ್ತಿ ಹುಟ್ಟಿಸಬೇಕು.ಶಾಲೆಗಳಲ್ಲಿ ವಿಜ್ಞಾನ ವಿಭಾಗ, ಭಾಷಾ ವಿಭಾಗಗಳು ಅಂತ ಹೇಗೆ ಇರುತ್ತವೋ ಹಾಗೆಯೇ ಕಲಾವಿಭಾಗ ಇರಲೇಬೇಕು. ಕಲಾಶಿಕ್ಷಣಕ್ಕಾಗಿ ಪ್ರತ್ಯೇಕ ಶಿಕ್ಷಕರೂ ಬೇಕು. ಅವರು ಮಕ್ಕಳಲ್ಲಿ ಚಿತ್ರಕಲೆ ಅಥವಾ ಕ್ರಾಫ್ಟ್‌ ಏನೇ ಇರಲಿ ಒಟ್ಟಿನಲ್ಲಿ ಕಲೆಯ ಬಗ್ಗೆ ಕುತೂಹಲ ಮೂಡಿಸುವ ಕೆಲಸ ಮಾಡಬೇಕು. ಶಾಲೆಯ ಬಳಿಯಲ್ಲೆಲ್ಲೋ ಚಿತ್ರಪ್ರದರ್ಶನ ಇದ್ದಲ್ಲಿ ಅಲ್ಲಿಗೆ ಮಕ್ಕಳನ್ನು ಕರೆದುಕೊಂಡು ಹೋಗಿ ತೋರಿಸಬೇಕು. ಹೀಗಾದಲ್ಲಿ ಇವರೇ ದೊಡ್ಡವರಾದಾಗ ವಿದೇಶೀ ಚಿತ್ರ ಕಲಾವಿದರ ವಿಷಯ ಬಿಡಿ, ರಾಜ್ಯ- ದೇಶಗಳ ಒಂದೆರಡು ಪ್ರಮುಖ ಕಲಾವಿದರ ಹೆಸರನ್ನು ಹೇಳಲಾದರೂ ಬಲ್ಲವರಾಗುತ್ತಾರೆ. ಕ್ರಮೇಣ ಚಿತ್ರಕಲೆಯನ್ನೂ ಒಂದು ವೃತ್ತಿಯಾಗಿ ಸ್ವೀಕರಿಸಬಹುದು ಎಂಬ ತಿಳಿವಳಿಕೆಯೂ ಎಳೆಯರಲ್ಲಿ ಮೂಡುತ್ತದೆ.ಎಲ್ಲೋ ಭಾವಗೀತೆಯ ಕಾರ‍್ಯಕ್ರಮವಿದ್ದರೆ ಜನರು ಹೋಗಿ ಕೇಳುವಂತೆಯೇ, ಕವಿಗೋಷ್ಠಿಗೆ ಅರ್ಧ ದಿನ ರಜೆ ಹಾಕಿ ಹೋಗುವಂತೆಯೇ ಚಿತ್ರಪ್ರದರ್ಶನಗಳಿಗೂ ಜನರು ಬರುವಂತಾಗಬೇಕು. ನಾನು ಫ್ರಾನ್ಸ್‌ಗೆ ಹೋಗಿದ್ದಾಗ ಮ್ಯೂಸಿಯಂ ಒಂದರ ಎದುರು ಒಂದರಿಂದ- ಒಂದೂವರೆ ಕಿಮೀ ಉದ್ದದ ಕ್ಯೂ ಇತ್ತು, ಮ್ಯೂಸಿಯಂ ಒಳಗಿನ ಚಿತ್ರಗಳನ್ನು ನೋಡಲು ಜನರು ಸಾಲುಗಟ್ಟಿದ್ದರು. ಪ್ರವಾಸಿಗರೂ ಅದರಲ್ಲಿ ಸೇರಿದ್ದರು. ಅಲ್ಲೆಲ್ಲ ಒಂದನೇ ಕ್ಲಾಸ್‌ನ ಮಕ್ಕಳನ್ನೂ ಇಂತಹ ಕಲಾಪ್ರದರ್ಶನಗಳಿಗೆ ಕರೆದುಕೊಂಡು ಹೋಗಿ ವಿವರಿಸುತ್ತಾರೆ.ನಮ್ಮ ಬೆಂಗಳೂರಿನ ಎರಡರಷ್ಟಿರುವ ಪ್ಯಾರಿಸ್‌ ಒಂದರಲ್ಲಿ 500ರಿಂದ 600 ಆರ್ಟ್‌ ಗ್ಯಾಲರಿಗಳಿವೆ. ಆದರೆ, ಬೆಂಗಳೂರಿನಲ್ಲಿರುವುದು ಕೇವಲ ಹತ್ತರಿಂದ ಹನ್ನೆರಡು.ಚಿತ್ರಕಲೆಯ ಬಗ್ಗೆ ಹೆಚ್ಚಿನ ಸಂಶೋಧನೆಗಳೂ ನಮ್ಮಲ್ಲಿ ಅಷ್ಟಾಗಿ ನಡೆಯುತ್ತಿಲ್ಲ. ಹಿರಿಯ ಕಲಾವಿದರ ಪೇಂಟಿಂಗ್‌ಗಳನ್ನು ತೆಗೆದುಕೊಂಡು ಮ್ಯೂಸಿಯಂ ಮಾಡಬೇಕಾದ ಅವಶ್ಯಕತೆಯೂ ಇದೆ, ಸರ್ಕಾರ ಇವಕ್ಕೆಲ್ಲ ಮುಂದಾಗಬೇಕಿದೆ. ಪ್ರತಿ ಜಿಲ್ಲೆಯಲ್ಲೂ ಒಂದು ಕಲಾ ಗ್ಯಾಲರಿ ಹಾಗೂ ಇಂತಹ ಕಲಾಚಟುವಟಿಕೆಗೆ ಪೂರಕವಾದ ಹಾಲ್‌ಗಳಿರಬೇಕು. ಜಗತ್ತಿನಮೂರನೇ ಅತಿದೊಡ್ಡ ಇಕಾನಮಿ ಎಂಬ ಹೆಗ್ಗಳಿಕೆಯ ದೇಶದಲ್ಲಿ ಇವೆಲ್ಲ ಇರಲೇಬೇಕು.ಪಬ್ಲಿಕ್‌ ಆರ್ಟ್‌ಕಲೆಯನ್ನು ಜನರಿಗೆ ತಲುಪಿಸುವುದಕ್ಕೂ ದಾರಿ ಇದೆ. ಪೇಂಟಿಂಗ್‌ ಹಾಗೂ ಇನ್ನಿತರ ಕಲಾಪ್ರಕಾರಗಳನ್ನು ಎಷ್ಟು ಸಾಧ್ಯವೋ ಅಷ್ಟು ಜನರ ಕಣ್ಣಿಗೆ ಬೀಳುವಂತೆ ಮಾಡಬೇಕು. ಮಾಲ್‌ಗಳಲ್ಲಿ, ಖಾಸಗಿ ಕಂಪನಿಗಳಲ್ಲಿ ಮ್ಯೂರಲ್‌ ಇತ್ಯಾದಿ ಇನ್‌ಸ್ಟಾಲೇಷನ್‌ಗಳನ್ನು ಮಾಡಿ ಇಡಬಹುದು. ಕಂಪನಿಯವರ ಸ್ಪಾನ್ಸರ್‌ಶಿಪ್‌ ಪಡೆದೇ ಚಿತ್ರಕಲೆಯ ಕಾರ‍್ಯಕ್ರಮಗಳನ್ನು ಹಮ್ಮಿಕೊಳ್ಳಬಹುದು. ಈಚೆಗೆ ಬೆಂಗಳೂರಿನ ಮಾಲ್‌ ಒಂದರಲ್ಲಿ 'ಆರ್ಟ್‌ ಬೆಂಗಳೂರು' ಕಾರ‍್ಯಕ್ರಮ ಏರ್ಪಡಿಸಲಾಗಿತ್ತು. ಇದರಲ್ಲಿ ಇಡಿಯ ಮಾಲನ್ನೇ ಗ್ಯಾಲರಿಯಾಗಿ ಮಾರ್ಪಡಿಸಲಾಗಿತ್ತು. ಹತ್ತೊಂಬತ್ತು ಕಲಾವಿದರನ್ನು ಆಯ್ಕೆ ಮಾಡಿ ಸಂಯೋಜಿಸಿದ ಈ ಕಾರ್ಯಕ್ರಮ ಸಾರ್ವಜನಿಕರನ್ನು ದೊಡ್ಡ ಮಟ್ಟದಲ್ಲಿ ಸೆಳೆಯಿತು.ಸಾಹಿತ್ಯ ಸಮ್ಮೇಳನಗಳನ್ನು ನಾವು ದೊಡ್ಡ ಮಟ್ಟದಲ್ಲಿ ಮಾಡುತ್ತೇವೆ. ಇದೇ ರೀತಿ 'ಆರ್ಟ್‌ ಫೆಸ್ಟಿವಲ್‌'ಗಳನ್ನು ಮಾಡುವ ಮೂಲಕ ಕಲಾಪ್ರಕಾರವನ್ನೂ ಸಂಭ್ರಮಿಸುವ ಅವಶ್ಯಕತೆ ಇದೆ. ಇಂಥವುಗಳಲ್ಲಿ ಪಾಲ್ಗೊಳ್ಳುತ್ತಲೇ ಪೇಂಟಿಂಗ್‌ ಅನ್ನು ಮೆಚ್ಚುವ, ಖರೀದಿಸುವ ಅಭಿರುಚಿ ಎಲ್ಲರಲ್ಲಿಯೂ ಮೂಡುತ್ತದೆ. ಬೆಂಗಳೂರಿನ ಮೆಟ್ರೋ ರೈಲು ನಿಲ್ದಾಣದಲ್ಲಿ ಆರ್ಟ್‌ ಗ್ಯಾಲರಿಗಳನ್ನು ನಿರ್ಮಿಸಿರುವುದೂ ಜನರಿಗೆ ಕಲೆಯನ್ನು ತಲುಪಿಸುವ ಒಂದು ಗಮನಾರ್ಹ ಕಾರ್ಯವೇ.ಅಲ್ಲಲ್ಲಿ ಆರ್ಟ್‌ ಕ್ಯಾಂಪ್‌ಗಳನ್ನು ಹಮ್ಮಿಕೊಂಡಲ್ಲಿ ಅವು ಕಲಾವಿದ ಮತ್ತು ಸಮುದಾಯವನ್ನು ಹತ್ತಿರ ತರಬಹುದು. ಇನ್‌ಸ್ಟಾಲೇಷನ್‌, ಕಾನ್ಸೆಪ್ಚುವಲ್‌ ಆರ್ಟ್‌, ಶಿಲ್ಪಕೆ ಹೀಗೆ ಕಲೆಯಲ್ಲಿನ ವೈವಿಧ್ಯಗಳು ಇದರಿಂದ ಎಲ್ಲರಿಗೂ ಪರಿಚಯವಾಗುತ್ತವೆ.ಸೋಶಿಯಲ್‌ ಮೀಡಿಯಾ ಎಂಬ ನವವೇದಿಕೆಸೋಶಿಯಲ್‌ ಮೀಡಿಯಾ ಜನರನ್ನು ತಲುಪಲು ಬಹಳ ಪರಿಣಾಮಕಾರಿ ಮಾಧ್ಯಮ. ಇದರಲ್ಲಿ ನನ್ನ ಕೃತಿಗಳ ಫೊಟೊಗಳನ್ನು ಹಾಕಿದಾಗಲೆಲ್ಲ ಅವೆಷ್ಟೋ ಯುವಕರು ಅವುಗಳ ಬಗ್ಗೆ ಮಾಹಿತಿ ಕೇಳುತ್ತಾರೆ, ನಾನೂ ಮಾಡಬೇಕು ಎಂದು ಮಾರ್ಗದರ್ಶನ ಕೇಳುತ್ತಾರೆ.ವರ್ಷಕ್ಕೊಮ್ಮೆ ಮಾಡುವ ಚಿತ್ರಸಂತೆಗಳಿಂದ ಕಲೆ ಜನರ ಹತ್ತಿರ ಹೋಗುತ್ತದೆ ಎನ್ನಲಾಗದು. ಚಿತ್ರಕ್ಕೆ ಚೌಕಾಸಿ ಮಾಡುವ ಆ ಬಗೆ ಕಲೆಗೆ ಪ್ರೋತ್ಸಾಹವೆನಿಸುವುದಿಲ್ಲ.ಒಮ್ಮೆ 2000ದ ದಶಕದ ಆರಂಭದಲ್ಲಿ ಮುಂಬೈನ ಜಹಾಂಗೀರ್‌ ಆರ್ಟ್‌ ಗ್ಯಾಲರಿಯಲ್ಲಿ ನನ್ನ ಚಿತ್ರ ಪ್ರದರ್ಶನ ನಡೆಯುತ್ತಿತ್ತು. ಅದಕ್ಕೆ ಒಬ್ಬರು ಸಹೃದಯರು ನೋಡಲು ಬಂದರು. ಖಾಸಗಿ ಕಂಪೆನಿಯೊಂದರಲ್ಲಿ ಮ್ಯಾನೇಜರ್‌ ಆಗಿದ್ದ ಅವರು ಎಲ್ಲ ಚಿತ್ರಗಳನ್ನೂ ಒಂದು ರೌಂಡ್‌ ನೋಡಿದರು, ಕೊನೆಗೆ ಒಂದು ಪೇಂಟಿಂಗ್‌ ಮುಂದೆ ಅರ್ಧ ಗಂಟೆ ನಿಂತು ಕೊನೆಗೆ ನನ್ನೆಡೆಗೆ ನಗು ಬೀರಿ ಹೋದರು. ಎರಡನೇ ದಿನವೂ ಹಾಗೆಯೇ ಮಾಡಿದರು. ಇದು ಮೂರನೇ ದಿನ, ನಾಲ್ಕನೇ ದಿನವೂ ನಡೆಯಿತು. ಐದನೇ ದಿನ 'ನೀವು ಕಲಾವಿದರಾ?' ಎಂದು ಕೇಳಿದರು. ಹೌದೆಂದಾಗ, 'ನಾನು ಇದರ ಮುಂದೆ ನಿಂತು ನೋಡಿದಷ್ಟು ಎಲ್ಲೋ ಕಳೆದು ಹೋಗ್ತೇನೆ. ನಾನು ಕಂಪನಿಯಲ್ಲಿ ಸಂಬಳಕ್ಕಿದ್ದೇನೆ. ಈ ಪೇಂಟಿಂಗ್‌ ತಗೊಳ್ಳುವ ತಾಕತ್ತಿಲ್ಲ. ಜೀವಮಾನದಲ್ಲಿ ಒಂದು ಕಲಾಕೃತಿಯನ್ನೂ ತಗೊಂಡಿಲ್ಲ. ಡಿಸ್ಕೌಂಟ್‌ ಕೊಡುವ ಕೇಳುವ ಯೋಗ್ಯತೆಯೂ ಇಲ್ಲ. ಏನಾದರೂ ರಿಯಾಯಿತಿ ಮಾಡಬಹುದಾ?' ಎಂದರು. 'ಇದು ಚೌಕಾಶಿಯೇನಲ್ಲ. ಕೊನೆಯ ದಿನ ಬನ್ನಿ, ತೆಗೆದುಕೊಂಡು ಹೋಗಿ' ಎಂದೆ. ಕೊನೆಯ ದಿನ ಬಂದರು. ಮುಂಬೈನ ಯಾವುದೋ ದೂರದ ಪ್ರದೇಶದಲ್ಲಿ ವಾಸಿಸುವ ಆತ ಜತೆಗೆ ತನ್ನ ಅಪ್ಪ, ಅಮ್ಮ, ಹೆಂಡತಿ, ಮಕ್ಕಳನ್ನು ಕರೆದುಕೊಂಡು ಬಂದು ಪೇಂಟಿಂಗ್‌ ತೆಗೆದುಕೊಂಡು ಹೋದರು. ಕಲೆಯ ಜತೆ ಇಂತಹ ಸಂವಾದ, ಪ್ರೀತಿ ಎಲ್ಲರಿಗೂ ಸಾಧ್ಯವಾಗಲಿ.(ಗುರುದಾಸ್‌ ಶೆಣೈ ಹಿರಿಯ ಚಿತ್ರ ಕಲಾವಿದ)ನಿರೂಪಣೆ: ವಿದ್ಯಾರಶ್ಮಿ
