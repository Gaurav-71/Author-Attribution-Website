ಶಕ್ತಿ ಶಾರದೆಯರ ಮೇಳ
ನವರಾತ್ರಿಯೆಂದರೆ ನವದುರ್ಗೆಯರ ಪೂಜೆ. ಪಾರ್ವತಿ, ಮಹಾಲಕ್ಷ್ಮೀ, ಸರಸ್ವತಿಯರ ಆರಾಧನೆ. ನಿಜಕ್ಕಾದರೆ ಇಚ್ಛೆ, ಕ್ರಿಯೆ, ಜ್ಞಾನವನ್ನು ಸಂಕೇತಿಸುವ ಈ ದೇವಿಯರು ನಮ್ಮ ನಡುವಲ್ಲೇ ಇದ್ದಾರೆ. ಮನೆಮನೆಯ ಶಕ್ತಿಸ್ವರೂಪಿಣಿಯರ ಪ್ರಭಾವಳಿಯಲ್ಲಿ ಈ ಅಕ್ಷರ ವಿಹಾರ.
- ವಿದ್ಯಾರಶ್ಮಿ ಪೆಲತ್ತಡ್ಕಆ ಗೆಳತಿ ಕಣ್ಣತುಂಬ ಸಂಭ್ರಮ ತುಂಬಿಕೊಂಡು ಹೇಳುತ್ತಿದ್ದಳು... ‘ನನಗಂತೂ ನವರಾತ್ರಿಯೆಂದರೆ ನಮ್ಮದೇ - ಹೆಣ್ಣುಮಕ್ಕಳದೇ ಹಬ್ಬವೇನೋ ಅನ್ನುವಷ್ಟು ಸಂಭ್ರಮ. ಇದನ್ನು ಆಚರಿಸುವವರಲ್ಲಿ ಹೆಣ್ಣುಮಕ್ಕಳದೇ ಬಹುಪಾಲು. ಇಲ್ಲಿ ಪೂಜಿಸುವುದೂ ನವದುರ್ಗೆಯರನ್ನು...’ ಆ ಮಾತುಗಳನ್ನು ಕೇಳುತ್ತಿದ್ದಂತೆ ನವರಾತ್ರಿಯ ಆಚರಣೆಯೇ ಕಣ್ಣೆದುರು ತೆರೆದುಕೊಂಡಂತೆ. ಹೊಸ ಬಟ್ಟೆ ಕೊಳ್ಳುವ- ತೊಡುವ, ರಂಗೋಲಿ ಹಾಕುವ, ಹೂ ಕೊಯ್ಯುವ- ಕಟ್ಟುವ , ಬಾಗಿನ ಕೊಡುವ-ಪಡೆವ, ಮಡಿಲು ತುಂಬುವ-ತುಂಬಿಸಿಕೊಳ್ಳುವ... ಹೀಗೆ ಸಾಲು ಸಾಲು ಆಚರಣೆಗಳು, ಸಂಭ್ರಮಗಳು ಮನೆತುಂಬಾ, ಮನತುಂಬವೂ.ಆಚರಣೆಯ ರೀತಿಯನ್ನು ಬದಿಗಿಟ್ಟು ಅದರ ಹಿನ್ನೆಲೆಯನ್ನು ನೋಡಿದರೂ ಅಲ್ಲಿರುವುದು ಸ್ತ್ರೀಶಕ್ತಿಯ ಕಥೆಯೇ. ವಿಜಯದಶಮಿಯೆಂದರೆ ಮಹಿಷಾಸುರನನ್ನು ದುರ್ಗೆಯು ಸಂಹರಿಸಿದ ದಿನ. ದುಷ್ಟ ಶಕ್ತಿಗಳ ವಿರುದ್ಧ ಶಿಷ್ಟ ಶಕ್ತಿಯು ಜಯ ಸಾಧಿಸಿದ ಸುದಿನ. ದೇವಾನುದೇವತೆಗಳು, ತ್ರಿಮೂರ್ತಿಗಳು ಕೈಚೆಲ್ಲಿದ ಬಳಿಕ ಸೃಷ್ಟಿಯ ಮೂಲ ಶಕ್ತಿಯಾದ ದೇವಿ ಕೊನೆಗೂ ಬಂದು ಆ ಲೋಕಕಂಟಕನನ್ನು ವಧಿಸಿದಳು ಎಂಬುದು ಪುರಾಣ ಹೇಳುವ ಕಥೆ.ನವರಾತ್ರಿಯೆಂದರೆ ನವದುರ್ಗೆಯರ ಪೂಜೆ. ಶೈಲಪುತ್ರಿ, ಬ್ರಹ್ಮಚಾರಿಣಿ, ಚಂದ್ರಘಂಟೇತಿ, ಕೂಷ್ಮಾಂಡೇತಿ, ಸ್ಕಂದಮಾತಾ, ಕಾತ್ಯಾಯನಿ, ಕಾಳರಾತ್ರಿ, ಮಹಾಗೌರಿ, ಸಿದ್ಧಿಧಾತ್ರಿ - ಈ ಒಂಬತ್ತು ದುರ್ಗೆಯರು ನವರಾತ್ರಿಯಲ್ಲಿ ಪೂಜೆ ಪಡೆವವರು. ಈ ಒಂಬತ್ತು ದೇವಿಯರಿಗೂ ಭಿನ್ನ ರೂಪ, ಭಿನ್ನ ಗುಣಸ್ವಭಾವ, ಹಿನ್ನೆಲೆಗಳು. ಇವರ ಕಥೆಗಳನ್ನೆಲ್ಲ ತಿಳಿಯುತ್ತ ಹೋದರೆ ಇವರೆಲ್ಲ ಎಲ್ಲೋ ಭಿನ್ನ ರೂಪದಲ್ಲಿ ಇಲ್ಲೇ ನಮ್ಮ ನಡುವಿನಲ್ಲೇ ಹುಟ್ಟಿದ್ದಾರೋ ಅನ್ನುವ ಹಾಗೆ... ಅದೇ ಹೆಣ್ಣುಮಕ್ಕಳ ಹಟ, ದಿಟ್ಟತನ, ಕೆಚ್ಚು... ನಮ್ಮಲ್ಲಿನ ಹುಡುಗಿಯಲ್ಲಿ ಕಾಣುವ ಈ ಎಲ್ಲವೂ ಅವರಲ್ಲೂ ಇತ್ತು. ಅವರು ಅಂದು ಒಳಗೊಂಡುದೆಲ್ಲವನ್ನೂ ಇಂದಿನ ಈ ಇವರೂ ಹೊಂದಿದ್ದಾರೆ... ಅದಕ್ಕೇ ನವರಾತ್ರಿಯ ಹಬ್ಬವೆಂದರೆ ಇಂದಿನ ಹೆಣ್ಣುಮಕ್ಕಳ ಹಬ್ಬ. ಶಕ್ತಿಶಾಲಿನಿಯರ ಆರಾಧನೆಯ ಪರ್ವ.
ಶಕ್ತಿಶಾಲಿನಿಯರ ಮೇಳಸ್ತ್ರೀ ಎಂದರೆ ಶಕ್ತಿಸ್ವರೂಪ ಎಂಬುದು ರೂಢಿಗತ ನಂಬಿಕೆ. ಪ್ರಕೃತಿಯಾಗಿರುವ ಆಕೆ ಎಂದು ಸೃಷ್ಟಿಶೀಲೆಯಾದಳೋ ಅಂದೇ ಆಕೆಗೆ ಸಿಕ್ಕಿತು ಶಕ್ತಿಯ ಪಾರಮ್ಯ. ವಿಶೇಷವೆಂದರೆ ‘ಶಕ್ತಿ’ ಎಂಬ ಶಬ್ದವೂ ಸ್ತ್ರೀಲಿಂಗವೇ. ಜಗತ್ತಿನ ಎಲ್ಲ ಸಾಧನೆಗೆ ಕಾರಣವಾಗಿರುವ ಮೂರು ಶಕ್ತಿಗಳೂ ಸ್ತ್ರೀಮೂಲದ್ದೇ. ಕ್ರಿಯೆಯೊಂದು ಆರಂಭವಾಗಬೇಕಾದರೆ ಮೊದಲು ಹೊಂದಬೇಕಾಗಿರುವುದು ಅದನ್ನು ಮಾಡುವ ‘ಇಚ್ಛೆ’. ಪಾರ್ವತಿ ಇಚ್ಛಾಶಕ್ತಿಯನ್ನು ಸಂಕೇತಿಸಿದರೆ ಇಚ್ಛೆಯನ್ನು ಕಾರ‌್ಯಗತಗೊಳಿಸುವ ಕ್ರಿಯಾಶಕ್ತಿಯ ಸಂಕೇತ ಮಹಾಲಕ್ಷ್ಮೀ. ಕ್ರಿಯಾಶಕ್ತಿ ಸರಿಯಾದ ದಾರಿಯಲ್ಲಿ ಸಾಗಬೇಕಾದರೆ ಅದಕ್ಕೆ ಜ್ಞಾನದ ನೆರವೂ ಬೇಕು. ಜ್ಞಾನಶಕ್ತಿಯ ಅಧಿದೇವತೆ ಸರಸ್ವತಿ. ನವರಾತ್ರಿಯಲ್ಲಿ ಪೂಜಿಸುವುದು ಈ ಮೂವರು ದೇವಿಯರನ್ನೇ. ಇವರೆಲ್ಲರೂ ಸೇರಿದರಷ್ಟೇ ಶ್ರೀದೇವಿಯೆಂಬ ಆದಿಶಕ್ತಿ.ಇಂದಿನ ಹೆಣ್ಣುಮಕ್ಕಳೂ ಇಚ್ಛೆ, ಕ್ರಿಯೆ, ಜ್ಞಾನಶಕ್ತಿಗಳ ಸಂಗಮವೇ. ದೈವತ್ವ ಸಿಗುವುದು ಇತರರಿಂದ ಸಲ್ಲುವ ಪೂಜೆಯಿಂದಲ್ಲ, ಮಾಡುವ ಕಾರ‌್ಯದಿಂದ ಎಂದು ನಂಬುವವರಿಗೆಲ್ಲ ಇವರು ಶಕ್ತಿ ಸ್ವರೂಪಿಣಿಯರೇ. ಇಂಥವರು ನಮ್ಮ ನಡುವೆ ಹಲವರಿದ್ದಾರೆ. ಈಶಾನ್ಯ ರಾಜ್ಯಗಳ ಮೇಲೆ ಸಶಸ್ತ್ರ ಪಡೆಯನ್ನು ಹಿಂಪಡೆಯಿರಿ ಎಂದು ಉಪವಾಸ ಸತ್ಯಾಗ್ರಹ ಆರಂಭಿಸಿದ್ದ ಇರೋಮ್ ಚಾನು ಶರ್ಮಿಳಾರ ಉಪವಾಸಕ್ಕೆ ಈಗ 15 ವರ್ಷ. ಇಂತಹ ಅದಮ್ಯ ಇಚ್ಛಾಶಕ್ತಿಗೆ ನಮೋ ಎನ್ನಲೇಬೇಕು. ನರ್ಮದಾ ಬಚಾವೋ ಹೋರಾಟದ ಆಂದೋಲನದ ನೇತಾರೆ ಮೇಧಾ ಪಾಟ್ಕರ್‌ರ ಹೋರಾಟದ ಕೆಚ್ಚು ಗಮನಿಸಿದರೆ ಅದಾವ ದೇವಿಗೆ ಈಕೆ ಕಡಿಮೆ ಅನಿಸುವುದಿಲ್ಲವೇ? ಈಕೆಯ ಕ್ರಿಯಾಶಕ್ತಿಯ ಬಲಕ್ಕೆ ಸಮ ಬೇರಿಲ್ಲ. ಈಕೆಯ ಜೀವನವೆಲ್ಲ ಹೋರಾಟಕ್ಕೇ ಮುಡಿಪು. ಸಾಕ್ಷಾತ್ ಗಾನಸರಸ್ವತಿಯೇ ಎನಿಸುವ ಗಾಯಕಿ ಲತಾ ಮಂಗೇಶ್ಕರ್‌ರಂಥವರಂತೂ ನಮ್ಮಲ್ಲಿ ಅನೇಕರು. ಸಕಲ ಅಡೆತಡೆಗಳನ್ನೂ ಮೆಟ್ಟಿನಿಂತು ಗೆಲುವುಗಳ ದಾಖಲೆ ಬರೆದ ಪಿ.ಟಿ.ಉಷಾ, ಮೇರಿ ಕೋಂ, ದಕ್ಷ ಅಧಿಕಾರಿ ಎನಿಸಿಕೊಂಡ ಕಿರಣ್ ಬೇಡಿ, ಬಯೋಕಾನ್ ಸ್ಥಾಪಕಿ ಕಿರಣ್ ಮಜುಂದಾರ್ ಶಾ, ಪೆಪ್ಸಿಕೋ ಕಂಪೆನಿಯ ಮ್ಯಾನೇಜಿಂಗ್ ಡೈರೆಕ್ಟರ್ ಇಂದ್ರಾ ನೂಯಿಯಂಥವರು ಇಚ್ಛಾ, ಕ್ರಿಯಾ, ಜ್ಞಾನ ಶಕ್ತಿಗಳ ಸಂಗಮವೇ ಆದವರು. ಸಾಹಿತ್ಯದಲ್ಲಿ ಬೂಕರ್‌ನ ಗರಿಯ ಜತೆಗೇ ಹೋರಾಟದ ಕೆಚ್ಚು ಹಚ್ಚಿಕೊಂಡಿರುವ ಅರುಂಧತಿ ರಾಯ್, ಜ್ಞಾನಪೀಠ ವಿಜೇತೆ ಮಹಾಶ್ವೇತಾ ದೇವಿ, ಪ್ರತಿಭಾ ಸಂಗಮವೇ ಆದ ಪ್ರತಿಭಾ ಪ್ರಹ್ಲಾದ್, ಮಲ್ಲಿಕಾ ಸಾರಾಭಾಯ್, ಪದ್ಮಾ ಸುಬ್ರಹ್ ಮಣ್ಯಂ... ಇವರಿಗೆಲ್ಲ ಹೆಸರು ಸಂದದ್ದು ಅವರೊಳಗಣ ಶಕ್ತಿಗೆ, ಆ ಶಕ್ತಿಯನ್ನು ಒಗ್ಗೂಡಿಸಿ ಅವರು ಮಾಡಿದ ಸಾಧನೆಗೆ. ಐಶ್ವರ‌್ಯ ರೈ, ಶ್ರೇಯಾ ಘೋಷಾಲ್, ಸೈನಾ ನೆಹ್ವಾಲ್, ಸಾನಿಯಾ ಮಿರ್ಜಾ ಮೊದಲಾವರೆಲ್ಲ ಎಳೆಯರಾದರೂ ಅವರೇರಿದ ಎತ್ತರವನ್ನು ಸರಿಗಟ್ಟುವವರಿಲ್ಲ.
ನಮ್ಮಲ್ಲಿಯೇ ಈ ರೀತಿಯ ಶಕ್ತಿಶಾರದೆಯರು ಅದೆಷ್ಟೋ ಜನರಿದ್ದಾರೆ. ವೈದೇಹಿ, ಪ್ರತಿಭಾರ ಕಾವ್ಯಶಕ್ತಿಗೆ ಹೇಗೆ ಬೆರಗಾಗುತ್ತೇವೆಯೋ ಹಾಗೇ ರತ್ನಮಾಲಾ ಪ್ರಕಾಶ್, ಸಂಗೀತಾ ಕಟ್ಟಿ, ಪಲ್ಲವಿ ಮೊದಲಾದವರ ಗಾನ ಮಾಧುರ‌್ಯದ ಮೋಡಿಗೂ ಒಳಗಾಗುತ್ತೇವೆ. ನಟಿಯರಾದ ಸುಹಾಸಿನಿ, ತಾರಾ ಮೊದಲಾಗಿ ಕಾಡುವ ಅಭಿನಯ ನೀಡುವವರು ನಮ್ಮಲ್ಲಿ ಹಲವರು ಇದ್ದಾರೆ.ಮನೆಮನೆಯ ಒಳಗೊಬ್ಬ ದೇವಿಗೆಲುವಿನ ಮಾಲೆ ಕೊರಳಿಗೆ ಹಾಕಿಕೊಂಡವರು, ಟೀವಿ-ಪತ್ರಿಕೆಗಳಲ್ಲಿ ಕಾಣಿಸಿಕೊಂಡವರಲ್ಲಷ್ಟೇ ಶಕ್ತಿತ್ರಯದ ಸಂಗಮವಾಗಿದೆ ಎನ್ನುವುದಲ್ಲ. ಮನೆಮನೆಯ ದೀಪ ಹಚ್ಚುವ ಪ್ರತಿಯೊಬ್ಬ ಹೆಣ್ಣುಮಗಳೂ ಶಕ್ತಿಯ ಅವತಾರವೇ. ಜತೆಗೊಂದು ಜೀವವಿದೆಯೋ ಇಲ್ಲವೋ, ಇತರರ ಸಹಕಾರ ಸಿಗುತ್ತದೋ ಇಲ್ಲವೋ, ಈ ಸಾಮಾನ್ಯ ಹೆಣ್ಣುಮಗಳ ನಿತ್ಯದ ಹೋರಾಟ ನಿಲ್ಲುವುದಿಲ್ಲ. ಅಕ್ಷರ ಕಲಿಯದೆ ಕೂಲಿ ಮಾಡುವ ಆ ಹೆಣ್ಣುಮಗಳೂ, ಎಮ್ಮೆನ್ಸಿಯಲ್ಲಿ ಎಸಿ ಚೇಂಬರ್‌ನಲ್ಲಿ ಕಾರ‌್ಯ ನಿರ್ವಹಿಸುವ ಈ ಹೆಣ್ಣುಮಗಳೂ... ಎಲ್ಲರೂ ತನ್ನ ಹಾಗೂ ತನ್ನವರ ನಾಳಿನ ಒಳಿತಿಗಾಗಿ ಕಟಿಬದ್ಧರಾದವರು. ಅವರ ಈ ಪಯಣಕ್ಕೆ ಯಾವ ಶಕ್ತಿಯೂ ತಡೆ ಹಾಕದು, ಅಷ್ಟರಮಟ್ಟಿಗೆ ಅವರ ಇಚ್ಛಾಶಕ್ತಿ ಗಟ್ಟಿಯಾಗಿದೆ. ಕ್ರಿಯಾಶಕ್ತಿಯೇ ಅವರಿಗೆ ಬೆನ್ನೆಲುಬು. ಅನುಭವ ನೀಡಿದ ಜ್ಞಾನ ಆ ನಿರಕ್ಷರಿ ಹೆಣ್ಣುಮಗಳನ್ನು ಕೈಹಿಡಿದು ನಡೆಸಿದರೆ ಅಕ್ಷರದ ಜ್ಞಾನ ಈ ಆಧುನಿಕ ಸ್ತ್ರೀಯರನ್ನು ಮುನ್ನಡೆಸುತ್ತದೆ. ಸಂಸಾರದ ಒಳಿತಿಗಾಗಿ ಹಲ್ಲುಕಚ್ಚಿ ತನ್ನೆಲ್ಲ ಶಕ್ತಿಯನ್ನೂ ಧಾರೆಯೆರೆವ ಇವರ ಪರಿಶ್ರಮವಿಲ್ಲದಿದ್ದರೆ ಮನೆಮನೆಯಲ್ಲೂ ನೆಮ್ಮದಿಯ ಸೆಲೆ ಹೊಮ್ಮದು, ಮಕ್ಕಳು ಸಂಸ್ಕಾರವಂತರಾಗರು.
ಅಷ್ಟೇ ಸಾಕೇ?ಮನೆಮನೆಯ ಹೆಣ್ಣೂ ಶಕ್ತಿಸ್ವರೂಪಿಣಿಯೇ ಎಂದರಷ್ಟೇ ಸಾಲದು. ಚಂಡ-ಮುಂಡರನ್ನು ಸಂಹರಿಸಿದ ಶ್ರೀದೇವಿ ಚಾಮುಂಡಿಯಾದಂತೆ ಇಂದಿನ ಈ ಹೆಣ್ಣಿಗೂ ದುಷ್ಟತನವನ್ನು ನಿಗ್ರಹಿಸುವ ಪಾರ್ವತಿಯ ದಿಟ್ಟತನವಿದೆ ಎಂಬುದನ್ನೂ ಗುರುತಿಸಬೇಕು. ಅಲ್ಲೆಲ್ಲೋ ತನ್ನ ಚುಡಾಯಿಸಿದ ಹುಡುಗನನ್ನು ಬೆನ್ಹತ್ತಿ ಪೊಲೀಸರಿಗೊಪ್ಪಿಸುವ ಈಕೆ, ಫೇಸ್‌ಬುಕ್‌ನಲ್ಲಿ ತನ್ನ ಬಗ್ಗೆ ಕೆಟ್ಟದಾಗಿ ಬರೆದವನ ಮೇಲೆ ದೂರು ನೀಡಿ ತಕ್ಕ ಶಾಸ್ತಿ ಮಾಡುವ ಆಕೆ... ಇವರೆಲ್ಲರಲ್ಲೂ ದುಷ್ಟ ಸಂಹಾರಕ್ಕೆಳಸುವ ಅದಮ್ಯ ಶಕ್ತಿ ಇದ್ದೇ ಇದೆ. ಮಹಿಳೆಯ ಮೇಲಾಗುವ ಪ್ರತಿಯೊಂದು ಅನ್ಯಾಯಕ್ಕಷ್ಟೇ ಅಲ್ಲ, ಸಮಾಜದ ಯಾರನ್ನೇ ಆಗಲಿ ದಮನಿಸುವ ಎಲ್ಲ ಶಕ್ತಿಗಳ ವಿರುದ್ಧವೂ ದನಿಯೆತ್ತುವ ಮಹಿಳೆಯರು ಇಂದು ಅನೇಕರಿದ್ದಾರೆ.ಇದೇ ವೇಳೆ ತಮ್ಮೆದುರೇ ನಡೆವ ಅನ್ಯಾಯಕ್ಕೂ ಮೌನವಾಗಿಯೇ ಸಾಕ್ಷಿಯಾಗುವ ಸ್ತ್ರೀಯರೂ ಇದ್ದಾರೆ. ತನ್ನ ಮಗ ಸೊಸೆಗೇ ಹೊಡೆಯುವಾಗ ಅದನ್ನು ನೋಡಿಯೂ ಸುಮ್ಮನಿರುವ ಅತ್ತೆ, ಪಕ್ಕದ ಮನೆಯಲ್ಲೇ ಜಗಳವಾಗುವಾಗ ಕೇಳಿ ಖುಷಿಪಡುವ ಈ ಮನೆಯ ಹೆಣ್ಣುಮಗಳು... ಇವರದೆಲ್ಲ ಅಪೇಕ್ಷಿತ ನಡವಳಿಕೆಯೇನಲ್ಲ. ಅಷ್ಟೇ ಏಕೆ, ತಮ್ಮ ಮೇಲೆಯೇ ಶೋಷಣೆಯಾಗುವಾಗಲೂ ಮೌನವಾಗಿ ಸಹಿಸುವ, ಕೊನೆಗೆ ತನ್ನ ಜೀವಕ್ಕೆ ತಾನೇ ಅಂತ್ಯ ತಂದುಕೊಳ್ಳುವ ಸ್ತ್ರೀಯರೂ ಇಲ್ಲದಿಲ್ಲ.
ನಿಜಕ್ಕಾದರೆ ದೇವಿಯ ಈ ಸ್ಥಾನಮಾನವನ್ನೆಲ್ಲ ಆಕೆ ತ್ಯಜಿಸಿ ದಶಕವೇ ಸಂದಿದೆ. ‘ಯತ್ರ ನಾರ‌್ಯಸ್ತು ಪೂಜ್ಯಂತೇ...’ ಎನ್ನುತ್ತಾ ನನ್ನನ್ನು ಪೂಜಿಸಿ ನಾಲ್ಕು ಗೋಡೆಗಳ ನಡುವೆ ಬಂಧಿಸಬೇಡಿ ಎಂದವಳೇ ಅವಳು. ಆದರೆ, ತನ್ನೊಳಗಿನ ಈ ಶಕ್ತಿಯ ಸೆಲೆಯನ್ನು ಆಕೆ ಅಲ್ಲಗಳೆಯಲಾರಳು. ಹಾಗೆಂದು ತನ್ನ ಶಕ್ತಿಯನ್ನೇ ಮರೆತು ಇದ್ದರೆ ಅದು ಕೂಡ ಕ್ಷಮ್ಯವಲ್ಲ. ಮೂರ‌್ನಾಲ್ಕು ವರ್ಷದ ಎಳೆಯ ಕೂಸಿನಿಂದ ಹಿಡಿದು ಅರುವತ್ತರ ವೃದ್ಧೆಯವರೆಗೆ ಅತ್ಯಾಚಾರದ ಪ್ರಕರಣಗಳು ಕೇಳಿ ಬರುವಾಗ ಇದಕ್ಕಾಗಿ ಬರಿಯ ಮರುಗಿ ಕೂರುವ ಹೆಣ್ಣುಮಕ್ಕಳಿಗಿಂತ ತಮ್ಮದೇ ನೆಲೆಯಲ್ಲಿ ಕ್ರಿಯಾಶೀಲರಾಗುವ ಸ್ತ್ರೀಯರು ಮೆಚ್ಚುಗೆಗೆ ಅರ್ಹರು.ಸಮಾಜದ ಎಲ್ಲ ದುಷ್ಟ ಶಕ್ತಿಗಳನ್ನೂ ನಾಶ ಮಾಡಲು ಒಬ್ಬ ದುರ್ಗೆ ಬರುತ್ತಾಳೆಂದು ಕಾಯುವ, ಆ ಮ್ಯಾಜಿಕ್ ಸಂಭವಿಸುತ್ತದೆಂದು ಕನಸುವ ದಿನಗಳು ಇವಲ್ಲ. ಹೆಣ್ಣು ತನ್ನನ್ನು ತಾನು ರಕ್ಷಿಸಿಕೊಳ್ಳುವ ನಿಟ್ಟಿನಲ್ಲಿ ಯೋಚಿಸುವ, ಅದಕ್ಕಾಗಿ ಸ್ತ್ರೀಯರೆಲ್ಲ ಸಂಘಟಿತರಾಗುವ ದಿನ ಬಂದಾಗಲಷ್ಟೇ ಆಕೆಯ ನಿಜ ಶಕ್ತಿ ಮೂರ್ತರೂಪ ಪಡೆಯಬಲ್ಲುದು. ಹಲವು ಶಕ್ತಿಸ್ವರೂಪಿಣಿಯರ ಕೈಗಳು ಜತೆಗೂಡಿದಾಗ ಆ ಶಕ್ತಿಗೆ ಸಾಟಿ ಬೇರುಂಟೇ? ಮನೆಮನೆಯ ದೇವಿಯರ ಒಗ್ಗೂಡುವಿಕೆಗೆ ಪುರುಷಸಿಂಹಗಳ ಸಾಥ್ ಕೂಡ ಇದ್ದರಷ್ಟೇ ಆ ಸಮಾಜದಲ್ಲೊಂದು ಸ್ವಾಸ್ಥ್ಯ ನೆಲೆಯಾದೀತು ಎಂಬುದೂ ಸತ್ಯವೇ.

