ನವಮಾಧ್ಯಮ ಜಾನಪದ
ಬರೆದವರಾರೆಂದು ತಿಳಿಯದ ಸಾಹಿತ್ಯ ಅದೆಷ್ಟೋ ವಾಟ್ಸಪ್‌ನಲ್ಲಿ ಹರಿದುಬರುತ್ತದೆ. ಕರ್ತೃವಿನ ಮಾಹಿತಿಯೂ ಇಲ್ಲದೆ ಅದೆಷ್ಟೋ ಜನರು ಓದುತ್ತಾರೆ, ಖುಷಿಪಡುತ್ತಾರೆ. ಇದು ಈ ಕಾಲದ ಜಾನಪದ.
ವಿದ್ಯಾರಶ್ಮಿ ಪೆಲತ್ತಡ್ಕ
ಕರಾವಳಿ ಪ್ರದೇಶದಲ್ಲಿ ಎತ್ತಿನ ಹೊಳೆ ಹೋರಾಟ ಜೋರಾಗಿ ಸದ್ದು ಮಾಡಿದ್ದ ಸಮಯ. 'ಎತ್ತಿನ ಹೊಳೆಯೋ ಬತ್ತುವ ಸೆಲೆಯೋ ಸುಧೆಯೋ ನೇತ್ರಾವತಿಯ ವಧೆಯೋ...' ಎಂಬ ಹಾಡೊಂದು ವಾಟ್ಸಪ್‌ನಲ್ಲೆಲ್ಲ ಹರಿದು ಬಂತು. 'ಜೇನಿನ ಹೊಳೆಯೋ ಹಾಲಿನ ಮಳೆಯೋ' ಎಂಬ ಜನಪ್ರಿಯ ಚಿತ್ರಗೀತೆಯ ಅಣಕವಾಡಿನಂತಿದ್ದ ಈ ಹಾಡು ಅದೆಷ್ಟು ಜನಪ್ರಿಯವಾಯಿತೆಂದರೆ ಬರೆದವರು ಯಾರೆಂದು ತಿಳಿದಿಲ್ಲದಿದ್ದರೂ ಎಲ್ಲರೂ ಗುನುಗುನಿಸಿದರು. ಅದರ ಕರ್ತೃ ಬಂಟಾಳ ಸುರೇಶ ಬಾಳಿಗಾ ಎಂಬುದು ಬಳಿಕವಷ್ಟೇ ಕೆಲವರಿಗೆ ತಿಳಿದುಬಂತು.ಇದೊಂದೇ ಅಲ್ಲ. ಮೂರು ವರ್ಷಗಳ ಹಿಂದೆ ರಾಜ್ಯವೆಲ್ಲ ಪವರ್‌ ಕಟ್‌ ಬಾಧೆಗೆ ಸಿಲುಕಿತ್ತು. ಆ ಸಂದರ್ಭದಲ್ಲೂ ಹತ್ತಾರು ಅಣಕವಾಡುಗಳು, ನೂರೆಂಟು ಜೋಕ್‌ಗಳು... ಹೀಗೆ ಹರಿದುಬಂದ ಸಾಹಿತ್ಯಗಳು ಅವೆಷ್ಟೋ. ಇಂದಿಗೂ ಕರ್ತೃ ಯಾರೆಂದು ತಿಳಿದಿಲ್ಲ ದ ಇಂತಹ ಅದೆಷ್ಟೋ ಸಾಹಿತ್ಯಗಳು ವಾಟ್ಸಪ್‌ನಲ್ಲಿ ಹರಿದು ಬರುತ್ತಲೇ ಇರುತ್ತವೆ. ಬರೆದವರಾರೆಂದು ತಿಳಿದಿಲ್ಲದೇ ನಾವು ಅವನ್ನು ಓದಿ ಖುಷಿಪಡುತ್ತಲೂ ಇರುತ್ತೇವೆ. ಆಧುನಿಕ ಮಾಧ್ಯಮಗಳು ನಮ್ಮ ಬೊಗಸೆಗೆ ತಂದು ಸುರಿಯುವ ಈ ಸಾಹಿತ್ಯ ಈ ಕಾಲದ ಜಾನಪದ ಸಾಹಿತ್ಯ ಎಂದರೂ ತಪ್ಪಿಲ್ಲವೇನೋ.ಯಾರವರು ಬರೆದವರು?ವಾಟ್ಸಪ್‌, ಫೇಸ್‌ಬುಕ್‌ನಂತಹ ಸಾಮಾಜಿಕ ಜಾಲತಾಣಗಳು ದೂರದೂರಿನ ನಂಟುಗಳನ್ನೆಲ್ಲ ಪರಸ್ಪರ ಸಂಪರ್ಕಿಸುವಂತೆ ಮಾಡಿರುವಂತೆಯೋ ಅದೆಲ್ಲೋ ಎಲೆಮರೆಯ ಕಾಯಿಯಂತೆ ಹುದುಗಿದ್ದ ಆಶುಸಾಹಿತಿಗಳನ್ನು, ಸೃಜನಶೀಲರನ್ನೂ ಹೊರಗೆಳೆದಿದೆ. ಅವರೆಲ್ಲ 'ಸಾಹಿತಿ' ಎಂಬ ಹಣೆಪಟ್ಟಿ ಬಯಸುವವರಲ್ಲ. ಎಲ್ಲೋ ತಮ್ಮ ಮನೆಯಂಗಳದಲ್ಲಿ ತಮಾಷೆಗೆಂದು ಪದ್ಯ ಕಟ್ಟಿ ಹಾಡುವವರು ಅಥವಾ ಅಲ್ಲೇ ಜೋಕ್‌ ಎಸೆದು ನಗಿಸುವವರು. ಇಂಥವರ ಕೈಗೀಗ ನವ ಮಾಧ್ಯಮಗಳು ಸಿಕ್ಕಿವೆ. ಪರಿಣಾಮ, ಅವರೆಲ್ಲ ವಾಟ್ಸಪ್‌ ಮೂಲಕವೋ ಫೇಸ್‌ಬುಕ್‌ ಮೂಲಕವೋ ತಮ್ಮಿಷ್ಟದ ಬರಹವೊಂದನ್ನು ಗೀಚಿ ಗೆಳೆಯರಾರಿಗೋ ಕಳಿಸುತ್ತಾರೆ. ಗೆಳೆಯರು ಅದನ್ನೋದಿ ಖುಷಿಪಟ್ಟು ಮತ್ತಾರಿಗೋ ಫಾರ್ವಡಿಸುತ್ತಾರೆ. ಹಿಂದೆಲ್ಲ ಮೌಖಿಕವಾಗಿ ಬಾಯಿಂದ ಬಾಯಿಗೆ ಹರಿದುಬರುತ್ತಿದ್ದ ಸಾಹಿತ್ಯ ಇಂದು ವಾಟ್ಸಪ್‌ನಿಂದ ವಾಟ್ಸಪ್‌ಗೆ ಹರಿಯುತ್ತದೆ. ಓದಿ ಖುಷಿಪಟ್ಟವರು ಹಂಚಿ ಸಂತಸ ಹೆಚ್ಚಿಸಿಕೊಳ್ಳುವುದರಿಂದ ಇವು ಸರಾಗವಾಗಿ ಹರಿಯುತ್ತವೆ.ಎಲ್ಲೋ ಕೆಲವೊಮ್ಮೆ 'ಇಷ್ಟು ಚೆಂದಕೆ ಬರೆದವರಾರು?' ಎಂದು ಯಾರಿಗೋ ಕುತೂಹಲ ಹುಟ್ಟಿ ಮೂಲ ಹುಡುಕುತ್ತ ಹೋದರೆ ಬರೆದವರಾರೆಂದು ತಿಳಿಯುವದುಂಟು. ಇಲ್ಲವಾದರೆ ಲೇಖಕರು ಅನಾಮಿಕರಾಗಿಯೇ ಉಳಿಯುತ್ತಾರೆ. ಬರಹ ಮಾತ್ರ ಎಲ್ಲಿಂದ ಎಲ್ಲಿಗೋ ಸಾಗಿಬಿಡುತ್ತದೆ. ಆ ಕ್ಷಣಕ್ಕೆ ಓದಿಕೊಂಡವರಿಗೆ, ಕೇಳಿದವರಿಗೆ ಖುಷಿ ಕೊಡುವುದೇ ಆ ಬರಹದ ಸಾರ್ಥಕ್ಯ. ಈಗಿನ ಕಾಲದಲ್ಲಿಯೂ ಜನಪದೀಯ ಸಾಹಿತ್ಯ ಹುಟ್ಟುವ ಬಗೆ ಇದು.ಹೆಸರಿಲ್ಲದೆ ಹರಿವ ಸಾಹಿತ್ಯಸೋಶಿಯಲ್‌ ಮೀಡಿಯಾದಲ್ಲಿ ತಮ್ಮ ಹೆಸರು ಹಾಕಿಕೊಂಡು ಬರೆದ ಸಾಹಿತ್ಯವೂ ಕೆಲವೊಮ್ಮೆ ಹೆಸರಿಲ್ಲದೆ ಎಲ್ಲೆಲ್ಲೋ ಪ್ರಸಾರವಾಗಿ ತಮಗೇ ಮರಳಿ ಬರುವುದುಂಟು ಎನ್ನುವವರು ಅನೇಕರು. ಯಾರದೋ ವೈಯಕ್ತಿಕ ಅಗತ್ಯಕ್ಕೆ ಇನ್ನಾರದೋ ಫೇಸ್‌ಬುಕ್‌ ವಾಲ್‌ಗಳಲ್ಲಿನ ಕವನವನ್ನೋ ಕಥೆಯನ್ನೋ ಹಾಗೇ ಎಗರಿಸಿ ತಮ್ಮದಾಗಿಸಿ ಇನ್ನೆಲ್ಲೋ ಹಾಕುವವರ ಕಾಲದಲ್ಲಿ ಸಾಹಿತ್ಯ ರಚನೆ ಮಾಡಿದ್ದೆಲ್ಲ ನಮ್ಮದಲ್ಲದ ಹೆಸರಿನಲ್ಲಿ ಇನ್ನೆಲ್ಲೋ ಹರಿದುಬಿಡುವ ಅಪಾಯ ಬಹಳಷ್ಟಿದೆ ಎನ್ನುವವರು ಅನೇಕರಿದ್ದಾರೆ. ಅನೇಕರಿಗೆ ಈಗಾಗಲೇ ಕೃತಿಚೌರ‍್ಯದ ಅನುಭವವೂ ಆಗಿದೆ.ಹೀಗಿರುವಾಗ ವಾಟ್ಸಪ್‌ನಲ್ಲೆಲ್ಲೋ ಸುಮ್ಮನೇ ಬರೆದು ಹಾಕಿದ ಸಾಹಿತ್ಯವೊಂದು ಹರಿಹರಿದು ಜನಪದೀಯ ಸಾಹಿತ್ಯವಾಗುವುದು ಅಚ್ಚರಿಯೇನಲ್ಲ. ಹಿಂದೆಲ್ಲ ಯಾವುದೋ ಹಳ್ಳಿಮೂಲೆಯ ಹೆಣ್ಣುಮಗಳು ಮುಂಜಾನೆ ಅಕ್ಕಿ ಬೀಸುವಾಗ ರಾಗ ತೆಗೆದು ಹಾಡಿದ ಹಾಡು ಬೇರೊಂದು ಊರಿಗೆ ತಲುಪಬೇಕಿದ್ದರೆ ವರ್ಷಗಟ್ಟಲೆ ಬೇಕಿತ್ತು. ಇಂದು, ನಿಮಿಷಗಳಲ್ಲಿ ಇವು ಎಲ್ಲಿಂದೆಲ್ಲಿಗೋ ತಲುಪಿಬಿಡುತ್ತವೆ. ಎಲೆಮರೆಯ ಕಾಯಿಯಂತೆ ಅಡಗಿದ್ದ ಪ್ರತಿಭೆಗಳಿಗೆ ಕ್ರಮೇಣ ಇದುವೇ ಒಂದು ಉತ್ತೇಜನದಂತಾಗಿ ಆತ್ಮವಿಶ್ವಾಸ ಬಂದುಬಿಡುತ್ತದೆ. ಕ್ರಮೇಣ ಈ ಅನಾಮಿಕ ಸಾಹಿತಿಗಳೇ ತಮ್ಮ ಹೆಸರು ಬರೆದು ಬರಹಗಳನ್ನು ತೇಲಿಬಿಡುವಂತಾಗುತ್ತದೆ. ನೂರಾರು ಹೊಸ ಬರಹಗಾರರು ಮುನ್ನೆಲೆಗೆ ಬಂದಿರುವುದು ಹೀಗೆ. ನವಮಾಧ್ಯಮ ಮಾಡಿರುವ ಪವಾಡವಿದು.ಸೃಜನಶೀಲ ಲೋಕದ ಸೌಭಾಗ್ಯವಿದು, ಆಧುನಿಕ ಮಾಧ್ಯಮಗಳೆಂಬ ವೇದಿಕೆಯಲ್ಲಿ ದಿನದಿನಕ್ಕೂ ಲೇಖಕರ ಹೆಸರಿಲ್ಲದ ನೂರಾರು ಪುಟಗಳ ಸಾಹಿತ್ಯ ರಚನೆಯಾಗುತ್ತಿದೆ. ಅವೆಷ್ಟೋ ಸಾಹಿತ್ಯ ಹಾಗೆಯೇ ಫಾರ್ವರ್ಡ್‌ಗೊಳ್ಳುತ್ತಿವೆ. ಎಲ್ಲವನ್ನೂ ಓದಿ, ಓದಿಸಿ, ಕೇಳಿ, ಕೇಳಿಸಿ ಆನಂದಿಸುವ ಸಹೃದಯರು ಸ್ವೀಕರಿಸುತ್ತಾರೆ ಎಂಬ ನಂಬಿಕೆಯಿಂದ ಆ ಬರಹಗಾರರು ಬರೆದು ಹಾಕುತ್ತಿದ್ದಾರೆ. ಖುಷಿಗಾಗಿ ಬರೆದ ಒಂದೆರಡು ಸಾಲು ಎಲ್ಲೋ ಹರಿದು ಓದುಗರ ಎದೆಯ ಸಮುದ್ರ ಸೇರಲಿ. ಆದರೆ, ಬರೆದುದನ್ನು ತಿರುಚಿ ತಪ್ಪಾಗಿ ಫಾರ್ವಡಿಸಬಾರದು ಎಂಬುದು ಹೀಗೆ ಬರೆವವರೆಲ್ಲರ ಆಶಯ.
