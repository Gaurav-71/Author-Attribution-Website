ವೀಕೆಂಡ್‌ ಕನವರಿಕೆ
ವಿದ್ಯಾರಶ್ಮಿ ಪೆಲತ್ತಡ್ಕ
ನಿತ್ಯವೂ ಅವಳಿಗೆ ವೀಕೆಂಡ್‌ನದ್ದೇ ಕನಸು, ಶಾಲೆಗೆ ಹೋಗುವ ಮಗು ಶನಿವಾರಕ್ಕೆ ಹಂಬಲಿಸುವ ಹಾಗೆ. ಕೆಲಸದ ಭಾರ ತಡೆಯಲು ಅದುವೇ ಅವಳಿಗೆ ಎನರ್ಜಿ ಬೂಸ್ಟರ್‌.ಸೋಮವಾರ. ಆಫೀಸಿಗೆ ಬಂದು ಕಂಪ್ಯೂಟರ್‌ಗೆ ಲಾಗಿನ್‌ ಆಗುತ್ತಲೇ ಪಕ್ಕದ ಕ್ಯಾಬಿನ್‌ನ ಅವಳ ಜತೆ ಮಾತಾಡಿದಳು. 'ಎಲ್ಲಿ ಹೋಗಿದ್ರಿ ನಿನ್ನೆ?'
'ಇಲ್ಲೇ ಮೈಸೂರು ರೋಡ್‌ನಲ್ಲಿ ಒಂದು ರೆಸಾರ್ಟ್‌ಗೆ ಹೋಗಿದ್ವಿ, ಎಷ್ಟು ಚೆನ್ನಾಗಿತ್ತು ಗೊತ್ತಾ? ವಿ ಆಲ್‌ ಹ್ಯಾಡ್‌ ಸಚ್‌ ಅ ಫನ್‌. ನೀನೂ ಯೋಚ್ನೆ ಮಾಡ್ಬಹುದು ನೋಡು' ಅಂದಳವಳು. ಹೌದೆನಿಸಿತು. ಕೆಲಸದ ಮಧ್ಯೆಯೇ, ಆ ರೆಸಾರ್ಟ್‌ ವೆಬ್‌ಸೈಟ್‌ಗೊಮ್ಮೆ ಹೋಗಿ ನೋಡಿದಳು. ಚೆನ್ನಾಗಿದೆ ಅನಿಸಿತು. ಮುಂದಿನ ವೀಕೆಂಡ್‌ಗೆ ಸ್ಪಾಟ್‌ ಫಿಕ್ಸಾಯಿತು. ಇನ್ನೆಲ್ಲ ಮುಂದಿನ ವಾರದ ವೀಕೆಂಡ್‌ನದ್ದೇ ಕನವರಿಕೆ ಅವಳಲ್ಲಿ. ಅವನಿಗೆ ಹೇಳಿದಳು. ಏನೇನು ತಯಾರಿ ಮಾಡಬೇಕು ಎಂದು ಗೆಳತಿಯನ್ನು ಕೇಳಿಕೊಂಡಳು. ಮೊದಲೇ ಬುಕ್‌ ಮಾಡಿದ್ದೂ ಆಯಿತು.
ಪಕ್ಕದ ಆ ಗೆಳತಿಯದ್ದೂ ಇದೇ ಕಥೆ. ಅವಳೂ ಮುಂದಿನ ವೀಕೆಂಡ್‌ ಕಳೆಯಲು ದಾರಿ ಹುಡುಕಿಕೊಂಡಳು. ಇವಳು, ಅವಳು, ಇವನು, ಅವನು... ಹೀಗೆ ವಾರಪೂರ್ತಿ ಉಸಿರು ಬಿಗಿಹಿಡಿದು ಕೆಲಸ ಮಾಡುವ ಇವರೆಲ್ಲರೂ ಹಾಗೆಯೇ, ವೀಕೆಂಡ್‌ಗಾಗಿ ಪ್ಲಾನ್‌ ಮಾಡಿದ್ದಾರೆ. ಇದೊಂದೇ ವಾರ ಹೀಗಲ್ಲ, ಪ್ರತಿ ವಾರವೂ ಅವರು ಹೀಗೆ ಮಾಡುತ್ತಾರೆ. ವಾರದ ಆರಂಭದಿಂದ ಶುರುವಾಗಿ ಶುಕ್ರವಾರದ ತನಕವೂ ಅದೊಂದು ಕನಸಿಗೆ ಬೀಜ ಬಿತ್ತುವ, ಅದಕ್ಕೆ ನೀರೆರೆದು ಪೋಷಿಸುವ, ಅದು ಬೆಳೆದು ಫಲಕೊಡುವ ತನಕ ಅವರೊಳಗೆ ಬೆಳೆಯುತ್ತದೆ.
ಎನರ್ಜಿ ಬೂಸ್ಟರ್‌
ಬೆಳಗ್ಗೆ ಎದ್ದು ಕೈಲಾದ ತಿಂಡಿ ಮಾಡಿ ಬಾಯಿಗೆ ತುರುಕಿಕೊಂಡು ಎಂಟು ಗಂಟೆಗೆಲ್ಲ ಮನೆ ಬಿಟ್ಟರೆ ರಾತ್ರಿ ಮನೆಗೆ ಬಂದು ಬೀಳುವುದು (!) ಒಂಬತ್ತು ಗಂಟೆಗೆ. ಅಷ್ಟೊತ್ತೂ ಕೆಲಸ, ಜತೆಗೆ ಮೂರ್ನಾಲ್ಕು ಗಂಟೆಯ ಟ್ರಾಫಿಕ್‌ ಜತೆಗಿನ ಪಯಣ. ಮನೆಗೆ ಬಂದು ಚೂರುಪಾರು ತಿಂದರೆ ಹಾಸಿಗೆ ಸೇರುವಷ್ಟರಲ್ಲಿ ನಿದ್ದೆ. ಇನ್ನು ಮನರಂಜನೆಗೆ ವೇಳೆಯೆಲ್ಲಿ? ಆದರೂ ಮನಸ್ಸಿಗೊಂದು ಬದಲಾವಣೆ ಬೇಕು. ಅದಕ್ಕೆಲ್ಲ ವೀಕೆಂಡೇ ಅಂತಿಮ ತಾಣ. ಹೊಸ ಸಿನಿಮಾ ಬಂದಿದೆಯಂತೆ, ಚೆನ್ನಾಗಿದೆ ಅಂತ ಗೆಳೆಯರಾರೋ ವಾಟ್ಸಾಪ್‌ನಲ್ಲಿ ಹೇಳಿದರೆ, ಈ ವೀಕೆಂಡ್‌ಗೆ ಹೋಗುವ ಅನ್ನುತ್ತಾನೆ ಅವನು. ನಾಳೆ ಗೆಳೆಯನ ಬರ್ತ್‌ಡೇ ಅಂದಾಗಲೇ ಎಲ್ಲರೂ ವೀಕೆಂಡ್‌ ಪಾರ್ಟಿಗೆ ದುಂಬಾಲು ಬೀಳುತ್ತಾರೆ. ಲಾಂಗ್‌ ಡ್ರೈವ್‌ ಹೋಗದೇ ಅದೆಷ್ಟೊಂದು ದಿನವಾಯಿತು ಎಂದು ಮನಸ್ಸು ಹಾತೊರೆದಾಗ ಈ ವೀಕೆಂಡ್‌ಗೆ ಅದೇ ಸರಿ ಅನಿಸುತ್ತದೆ. 'ಹೇ, ಅಲ್ಲೊಂದು ಹೊಸ ಹೋಟೆಲ್‌ ಶುರುವಾಗಿದೆ, ಎಷ್ಟು ಚೆನ್ನಾಗಿದೆ ಗೊತ್ತಾ? ಇಡೀ ಫ್ಯಾಮಿಲಿ ಹೋಗಬಹುದು' ಎಂದಾರೋ ಉಸುರಿದರೋ ಈ ವಾರಾಂತ್ಯ ಇವರ ಫ್ಯಾಮಿಲಿಯ ದಾಳಿ ಅಲ್ಲಿಗೇ ಗ್ಯಾರಂಟಿ.
ವಾರಾಂತ್ಯಕ್ಕಾಗಿ ಅದೆಷ್ಟು ಪರಿತಪಿಸುವಿಕೆ ಇರುತ್ತದೆಂದರೆ, ವಾರಪೂರ್ತಿ ಆ ಕಾರ‍್ಯಕ್ರಮಕ್ಕಾಗಿ ಯೋಜಿಸಿ, ಅದಕ್ಕೆ ಕಾವಿತ್ತು ಕೊನೆಗೆ ಶುಕ್ರವಾರ ಬೆಳಗ್ಗಿನಿಂದಲೇ ನಾಳೆ ವೀಕೆಂಡ್‌ ಎಂಬ ಭಾವನೆ ಜಾಗೃತವಾಗಿ ಒಳಗೆಲ್ಲ ಒಂದು ಪುಳಕದ ಮಳೆ. ಶನಿವಾರ ಬೆಳಗ್ಗೆ ಮನೆ ಬಿಟ್ಟರೆ ಮತ್ತೆ ಬರುವುದು ಭಾನುವಾರ ರಾತ್ರಿಯೇ ಎಂಬ ಪರಿಕಲ್ಪನೆಯವರು ಕೆಲವರಾದರೆ ಎರಡೂ ದಿನ ಗಮ್ಮತ್ತು ಮಲಗಬೇಕು ಅನ್ನುವವರೂ ಉಂಟು. ವಾರಪೂರ್ತಿ ಆಫೀಸಿಗೆದ್ದು ಓಡುವಾಗ ಮನೆಗೆಲಸ್ಕಕೇಕೆ ಜನ ಅನ್ನುವವರು ವಾರಾಂತ್ಯಕ್ಕೇ ಇದನ್ನು ಮೀಸಲಿಡುವುದು ಸಾಮಾನ್ಯ. ಹೀಗಾಗಿ ವಾರಾಂತ್ಯವೆನ್ನುವುದು ವಾರವೆಲ್ಲ ಹೊರಗೆ ದುಡಿಯುವ ಹೆಣ್ಣುಮಕ್ಕಳಿಗೆಲ್ಲ ಭಾರವೇ. ಮನೆಗೆಲಸಗಳನ್ನೆಲ ಮುಗಿಸಿಕೊಂಡು ಮಕ್ಕಳು, ಗಂಡನ ಜತೆ ಹೊರಗೆ ಹೋಗಬೇಕಾದ ಅವಳ ಭಾರ ಇಳಿಸುವುದಕ್ಕಾಗಿಯೇ ಭಾನುವಾರದಂದು ಅಡುಗೆ ಮನೆಗೆ ಅಘೋಷಿತ ರಜೆ. ಬೆಳ್ಳಂಬೆಳಗ್ಗೆಯೇ ಪುಟಾಣಿ ಕೂಸುಗಳೊಂದಿಗೆ ಅಕ್ಕಪಕ್ಕದ ಹೋಟೆಲ್‌ಗೆ ಹೋಗುವುದರಿಂದ ತೊಡಗಿ ರಾತ್ರಿ ಹೊರಗೆಲ್ಲೋ ಊಟ ಮುಗಿಸಿ ಮನೆಗೆ ಬರುವಲ್ಲಿಗೆ ವೀಕೆಂಡ್‌ ಸಂಪನ್ನಗೊಳ್ಳುತ್ತದೆ.
ಎಲ್ಲ ಮುಗಿಸಿ ಸೋಮವಾರ ಆಫೀಸಿಗೆ ಬಂದರೆ, 'ಅಯ್ಯೋ, ಇನ್ನು ಇಡೀ ವಾರ ಗಾಣದೆತ್ತಿನಂತೆ ದುಡಿಯಬೇಕಲ್ಲ' ಅನಿಸುತ್ತದೆ. ಮಂಡೇ ಬ್ಲೂ ಆವರಿಸುತ್ತದೆ. ವೀಕೆಂಡ್‌ ಮಧುರವೆನಿಸಿದರೂ ಕಳೆದೇ ಹೋಯಿತಲ್ಲಾ ಎಂಬ ಹಳಹಳಿಕೆ ಇನ್ನಷ್ಟು ಬೇಸರ ತರುತ್ತದೆ. ಈಗ ಮತ್ತೆ ಹುಮ್ಮಸ್ಸು ತುಂಬಬೇಕೆಂದರೆ ಮತ್ತೊಂದು ವೀಕೆಂಡ್‌ಗೆ ಅಣಿಯಾಗಲೇಬೇಕು. ಹೊಸದೊಂದು ಪ್ಲಾನ್‌ ಮಾಡಲೇಬೇಕು. ಇಡಿಯ ವಾರದ ಬಿಡುವಿರದ ಕೆಲಸದ ಹೊರೆಯನ್ನು ಹೊತ್ತು ನಡೆಯಲು ಇದೊಂದೇ ಹಲವರಿಗಿರುವ ಎನರ್ಜಿ ಬೂಸ್ಟರ್‌.
ಅದೇ ಕೆಲಸ ಅದೇ ಕನಸು
ನಮ್ಮ ಕಾಲದಲ್ಲಿ ಹೀಗೆಲ್ಲ ಇರಲಿಲ್ಲ ಎಂದು ಹಿರಿಯ ಜೀವವೊಂದು ಗೊಣಗುವಾಗ, 'ನಿಮ್ಮ ಕಾಲದಲ್ಲಿ ಹಾಗೆ, ನಮ್ಮ ಕಾಲದಲ್ಲಿ ಹೀಗೆ' ಅನ್ನುತ್ತದೆ ಎಳೆಯ ಮನಸ್ಸು. 'ಈಗ ಬರೀ ಅನ್ನ ಮಾಡಲಷ್ಟೇ ಸಮಯವಿದೆ, ಅದನ್ನಷ್ಟೇ ತಿನ್ನು, ಆಮೇಲೆ ಪಲ್ಯ, ಉಪ್ಪಿನಕಾಯಿ ತಿಂದರಾಯಿತು ಅನ್ನುವಂತಿದೆ ಇದು' ಎನ್ನುತ್ತಿದ್ದರು ಹಿರಿಯರೊಬ್ಬರು. ನಿಜವದು. ಪ್ರತಿದಿನವೂ ಒಂದಿಷ್ಟು ಕೆಲಸ, ಜತೆಗಿಷ್ಟು ವಿರಾಮ -ಇದು ಅವರ ಕ್ರಮವಾಗಿತ್ತು. ಆಗ ಕೆಲಸವೂ ಅಹಿತವೆನಿಸುತ್ತಿರಲಿಲ್ಲ. ಈಗ ವಾರಪೂರ್ತಿ ಬಿಡುವಿಲ್ಲದ ಕೆಲಸ, ಸಾಕಪ್ಪ ಸಾಕು ಅನಿಸುವಷ್ಟು; ಕೊನೆಯಲ್ಲಿ ವಿರಾಮ ಎನ್ನುವುದು ರೂಢಿ. ವಿದೇಶೀಯರ ವೀಕೆಂಡ್‌ ಕಾನ್ಸೆಪ್ಟ್‌ ಕಾರ್ಪೊರೇಟ್‌ ಸಂಸ್ಥೆಗಳಲ್ಲೂ ಅನ್ವಯವಾದದ್ದೇ ಜೀವನಶೈಲಿಯೂ ಅದಕ್ಕೇ ಒಗ್ಗಿಕೊಳ್ಳಬೇಕಾದದ್ದು ಅನಿವಾರ‍್ಯವೇ. ಜತೆಗೇ, ಮನೆಯಲ್ಲಿನ ಮಕ್ಕಳು, ಹಿರಿಯರು ಎಲ್ಲರೂ ಈ ಬದುಕಿನ ರೀತಿಯನ್ನು ತಮ್ಮೊಳಗೆ ತಂದುಕೊಂಡಿದ್ದಾರೆ ಅನ್ನುವುದೂ ನಿಜ. ಇದರಿಂದಾಗಿಯೇ ಒತ್ತಡವೆಂಬ ಜತೆಗಾರನೂ ನಮ್ಮ ಮನೆಮನಕ್ಕೂ ಕಾಲಿಟ್ಟಿದ್ದಾನೆ ಅನ್ನುವುದೂ ಸುಳ್ಳಲ್ಲ.
ವಾರವೆಲ್ಲ ಕೆಲಸ, ಕೊನೆಯ ಎರಡು ದಿನ ಮನರಂಜನೆ ಎಂಬ ಜೀವನಶೈಲಿ ಅದೆಷ್ಟು ವ್ಯಾಪಿಸಿಬಿಟ್ಟಿದೆಯೆಂದರೆ ಅದೊಂದು ಹೊರದಾರಿಯಿರದ ಚಕ್ರವ್ಯೂಹವೇ ಆಗಿಬಿಟ್ಟಿದೆ. ಅದರಿಂದ ಹೊರಬರಲು ದಾರಿ ಸಿಕ್ಕಿಲ್ಲ ಅನೇಕರಿಗೆ. ಪ್ರೊಡಕ್ಟಿವಿಟಿಯ ಹಿಂದೆ ಬೀಳುವ, ಟಾರ್ಗೆಟ್‌ ರೀಚ್‌ ಆಗುವ ಭರದಲ್ಲಿ ಕೆಲಸದ ಬಗೆಗೆ ಎಷ್ಟೇ ಪ್ಯಾಷನ್‌ ಇದ್ದವರಿಗೂ ಒಳಗೊಳಗೇ ಒಂದು ಹೇವರಿಕೆಯ ಭಾವ... ಆಯಾಸವಾದಂತೆ ಭಾಸ. 'ನಾನು ರಿಸೈನ್‌ ಮಾಡಿದೆ, ಕೃಷಿ ಮಾಡುತ್ತಿದ್ದೇನೆ' ಅನ್ನುವವರು ಒಬ್ಬರೋ ಇಬ್ಬರೋ ಇರಬಹುದು. ಉಳಿದವರಿಗೆಲ್ಲ ಉಸಿರು ಬಿಗಿಹಿಡಿದು ಕೆಲಸ ಮಾಡು, ಪರ್ಫಾರ್ಮೆನ್ಸ್‌ ತೋರಿಸುವ ಎನ್ನುವ ಒತ್ತಡ. ಇಂಥವರಿಗೆಲ್ಲ ವೀಕೆಂಡ್‌ ನಿಜಕ್ಕೂ ಸಂಜೀವಿನಿಯೇ. ಹೀಗಾಗಿಯೇ, ಅವಳ ಪ್ರತಿ ಭಾನುವಾರದ ರಾತ್ರಿಯಲ್ಲಿ ಮತ್ತೊಂದು ವೀಕೆಂಡ್‌ನ ಕನಸಿರಲಿ. ಸೋಮವಾರದ ನೀಲಿ ನೀರಸತೆಯ ಮಧ್ಯೆಯೂ ಮುಂದಿನ ವಾರಾಂತ್ಯದ ಖುಷಿಯ ಬೆಳಗು ಹರಡಿರಲಿ.

