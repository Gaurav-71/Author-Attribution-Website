ಪುರಾಣದತ್ತ ಸಹಜ ಸೆಳೆತ
ವಿದ್ಯಾರಶ್ಮಿ ಪೆಲತ್ತಡ್ಕ
ಅಪೂರ್ವ ಕಥನಶಕ್ತಿ. ಮೋಡಿ ಮಾಡುವ ನಿರೂಪಣೆ. ಪುರಾಣ ಕಥೆಯನ್ನೇ ಹೇಳಹೇಳುತ್ತ ಬೆರಗಿನಲ್ಲಿ ತೇಲಿಸಿಕೊಂಡು ಹೋಗುವ ಅಮೀಶ್‌ ತ್ರಿಪಾಠಿ ಇದೀಗ ದೇಶ ವಿದೇಶಗಳಲ್ಲೆಲ್ಲ ಹೆಸರು ಮಾಡಿರುವ ಭಾರತೀಯ ಇಂಗ್ಲಿಷ್‌ ಲೇಖಕ. ಮೆಲುಮಾತಿನ ಈ ಕಾದಂಬರಿಕಾರ ತಮ್ಮ ಬರಹಗಳು ಹಾಗೂ ನೂತನ ಕೃತಿ 'ಸೀತಾ- ವಾರಿಯರ್‌ ಆಫ್‌ ಮಿಥಿಲಾ' ಕುರಿತು ಇಲ್ಲಿ ಮಾತಾಗಿದ್ದಾರೆ.
ಪುರಾಣ, ವಿಜ್ಞಾನ ಮತ್ತು ಇತಿಹಾಸಗಳನ್ನು ಮೇಳೈಸುವ ಅದ್ಭುತ ಕಥನಗಾರಿಕೆ ನಿಮ್ಮ ಕೃತಿಗಳಲ್ಲಿ ಕಾಣುತ್ತದೆ. ಇದು ಹೇಗೆ ಸಿದ್ಧಿಸಿತು?
ನಾನು ಇದನ್ನು ಉದ್ದೇಶಪೂರ್ವಕವಾಗಿ ಪ್ರಯತ್ನಿಸುವುದಿಲ್ಲ. ನಾನು ಪುರಾಣ, ಸೈನ್ಸ್‌ ಎಲ್ಲವನ್ನೂ ತುಂಬಾ ಓದುತ್ತೇನೆ. ಬಹುಶಃ ಇವೆಲ್ಲ ನನ್ನ ಮನಸ್ಸಿನಲ್ಲಿ ಮಿಶ್ರಣ ಆಗುತ್ತದೇನೋ... ನಮ್ಮ ಪ್ರಾಚೀನ ಪಠ್ಯಗಳಲ್ಲೂ ಬರಿಯ ಕಥೆ, ತತ್ವಶಾಸ್ತ್ರವಷ್ಟೇ ಇರುವುದಲ್ಲ. ವಿಜ್ಞಾನ, ಗಣಿತ ಎಲ್ಲವೂ ಇವೆ. ಇವನ್ನೆಲ್ಲ ನಾವು ತಿಳಿದುಕೊಳ್ಳಬೇಕು, ಕಲಿಯಬೇಕು, ಕಲಿಸಬೇಕು. ಬೇಸರದ ವಿಷಯವೆಂದರೆ ಇಂದಿನ ಆಧುನಿಕ ಶಿಕ್ಷಣ ಪದ್ಧತಿಯಲ್ಲಿ ಇವನ್ನೆಲ್ಲ ಕಲಿಸಲಾಗುವುದಿಲ್ಲ.
ನಿಮಗೆ ಪುರಾಣದಲ್ಲಿ ಬಾಲ್ಯದಿಂದಲೇ ಆಸಕ್ತಿ ಇತ್ತೇ?
ಹೌದು, ನಮ್ಮ ತಾತ ಬನಾರಸ್‌ನಲ್ಲಿ ಪಂಡಿತರಾಗಿದ್ದವರು. ಅವರಿಂದ ಬಹಳಷ್ಟು ಕಲಿತೆ. ಪೋಷಕರೂ ಬಹಳ ಧಾರ್ಮಿಕರಾಗಿದ್ದರು. ಹೀಗಾಗಿ ಈ ಆಸಕ್ತಿ ಬಂತು.
ನೀವು ಪುರಾಣಕ್ಕೆ ವಾಸ್ತವದ ಸ್ಪರ್ಶ ಕೊಡುತ್ತೀರಿ. ಹೀಗೆ ಮಾಡುವುದರಿಂದ ನಿಮಗೆ ಸಾಂಪ್ರದಾಯಿಕ ಓದುಗರಿಂದ ಏನಾದರೂ ಆಕ್ಷೇಪ ಎದುರಾಗಿದೆಯೇ?
ಇಲ್ಲ. ನಾನು ಭಾರತೀಯನಾಗಿ ಯೋಚಿಸುತ್ತೇನೆ, ಸಾಂಪ್ರದಾಯಿಕ ಭಾರತೀಯ ರೀತಿಯಲ್ಲಿ ರೀತಿ ವ್ಯಾಖ್ಯಾನಿಸುತ್ತೇನೆ. ಭಾರತೀಯರೆಲ್ಲ ಪುರಾಣಕ್ಕೆ ಕೊಡುವ ವಿವಿಧ ಬಗೆಯ ವ್ಯಾಖ್ಯಾನಗಳನ್ನು ಒಪ್ಪಿಕೊಳ್ಳುತ್ತಾರೆ. ಅತ್ಯುತ್ತಮ ಉದಾಹರಣೆಯೆಂದರೆ ತಮಿಳುನಾಡು ಮತ್ತು ಕೇರಳಗಳಲ್ಲಿ ಗಣೇಶ ದೊಡ್ಡವನೆಂದು ನಂಬುತ್ತಾರೆ. ಉತ್ತರದಲ್ಲಿ ಕಾರ್ತಿಕೇಯನೇ ದೊಡ್ಡವನೆಂದು ನಂಬುತ್ತಾರೆ. ಹೀಗೆ ಹಲವು ವ್ಯಾಖ್ಯಾನಗಳಿಗೆ ಇಲ್ಲಿ ಅವಕಾಶವಿದ್ದೇ ಇದೆ. ಗೌರವದಿಂದ ವ್ಯಾಖ್ಯಾನ ಮಾಡಿದಾಗ ಅದಕ್ಕೆ ಬೆಲೆ ಇದೆ, ಮನ್ನಣೆಯೂ ಇದೆ. ನಾನು ಬಹಳ ಗೌರವದಿಂದ ಬರೆಯುತ್ತೇನೆ, ನಮ್ಮ ಸಂಸ್ಕೃತಿ, ಪುರಾಣದ ಬಗ್ಗೆ ಬಹಳ ಹೆಮ್ಮೆ ಪಡುತ್ತೇನೆ. ಹೀಗಾಗಿ ಯಾವ ವಿವಾದವೂ ಎದುರಾಗಿಲ್ಲ.
ರಾಮಾಯಣದ ಬಗ್ಗೆ ನಿಮಗೇಕೆ ವಿಶೇಷ ಆಸಕ್ತಿ?
'ನೊ ಇಂಡಿಯನ್‌ ಹಿಯರ್ಸ್‌ ದ ರಾಮಾಯಣ್‌ ದ ಫಸ್ಟ್‌ ಟೈಮ್‌' (ಯಾವೊಬ್ಬ ಭಾರತೀಯನೂ ರಾಮಾಯಣವನ್ನು ಮೊದಲ ಬಾರಿ ಕೇಳುವುದಿಲ್ಲ) ಎಂಬ ಹೇಳಿಕೆಯೊಂದಿದೆ. ನಾವು ರಾಮಾಯಣದೊಂದಿಗೇ ಹುಟ್ಟುತ್ತೇವೆ. ನಮ್ಮ ಎಲ್ಲ ಪುರಾಣಗಳ ವಿಷಯದಲ್ಲಿಯೂ ಇದು ನಿಜವೇ. ಎಲ್ಲ ಭಾರತೀಯರೂ ಪುರಾಣಗಳ ಬಗೆ ಫ್ಯಾಸಿನೇಷನ್‌ ಹೊಂದಿದ್ದಾರೆ. ಅದು ಅವರ ಹುಟ್ಟಿನೊಂದಿಗೇ ಅಂದರೆ ಅವರ ಜೀನ್ಸ್‌ನಲ್ಲೇ ಬರುತ್ತದೆ. ಭಾಷೆ, ಜಾತಿಗಳೆಲ್ಲದರ ಹೊರತಾಗಿಯೂ ಎಲ್ಲರಿಗೂ ಈ ಕಥೆಗಳೆಲ್ಲ ಗೊತ್ತು. ಸಾವಿರಾರು ವರ್ಷಗಳಿಂದ ಈ ಕಥೆಗಳು ನಮ್ಮ ಸಂಸ್ಕೃತಿಯಲ್ಲಿ ಹರಿಯುತ್ತ ಬಂದಿವೆ. ಸಹಜವಾಗಿ ಯಾವುದೇ ಭಾರತೀಯನಿಗೂ ಈ ಪುರಾಣಗಳತ್ತ ಒಂದು ಸೆಳೆತ ಇದ್ದೇ ಇದೆ, ನನಗೂ ಇದೆ.
ಎಲ್ಲ ವಯೋಮಾನದವರನ್ನೂ ನಿಮ್ಮ ಕೃತಿಗಳು ತಲುಪುತ್ತಿವೆ. ನಿಮ್ಮ ಕೃತಿಗಳತ್ತ ಯುವಕರ ಸ್ಪಂದನೆ ಹೇಗಿದೆ? ಇಂದಿನ ಯುವಕರು ಪುಸ್ತಕ ಓದೋದಿಲ್ಲ ಅಂತಾರಲ್ಲ?
ನನ್ನ ಸಿಂಹಪಾಲು ಓದುಗರೂ ಯುವಕರೇ! ಯುವಕರು ಓದುವುದಿಲ್ಲ ಅನ್ನೋದು ಈಗ ಫ್ಯಾಷನ್‌. ಆದರೆ, ನಾನು ಈ ಮಾತನ್ನು ಒಪ್ಪುವುದಿಲ್ಲ. ಯುವಕರು ಓದಿನಲ್ಲಿ ಆಸಕ್ತಿ ಹೊಂದಿದ್ದಾರೆ, ನಮ್ಮ ಸಂಸ್ಕೃತಿಯತ್ತ ಗೌರವ, ಆಸಕ್ತಿ ಹೊಂದಿದ್ದಾರೆ. ಆದರೆ, ಪ್ರತಿ ಜನರೇಷನ್‌ ಕೂಡ ಸಂಸ್ಕೃತಿಯತ್ತ ತನ್ನದೇ ಆದ ರೀತಿಯಲ್ಲಿ ಅದನ್ನು ನೋಡುತ್ತದೆ. ಪುರಾಣವನ್ನು ನಾನು ನೋಡುವ ಬಗೆ ಬೇರೆ, ನನ್ನ ತಂದೆಯವರು ನೋಡಿದ ವಿಧಾನ ಬೇರೆ. ಹಾಗೆಯೇ ಇಂದಿನ ಯುವಕರ ಅಪ್ರೋಚ್‌ ಕೂಡ ಬೇರೆಯೂ ಇದೆ. ಅದು ಆಧುನಿಕವಾಗಿರಬಹುದು, ಆದರೆ ಆಸಕ್ತಿ ಇದ್ದೇ ಇದೆ.
ನಿಮ್ಮ ಯಶಸ್ಸಿನ ಗುಟ್ಟು ಏನು?
ಇದಕ್ಕೆ ಲಾಜಿಕಲ್‌ ಉತ್ತರ ಕೊಡಬಹುದು. ಆದರೆ ಶಿವನ ಆಶೀರ್ವಾದವೇ ಇದಕ್ಕೆ ಕಾರಣವಿರಬೇಕು ಅನ್ನುತ್ತೇನೆ ನಾನು. ನಾನು ಚಿಕ್ಕವನಾಗಿದ್ದಾಗ ಬರಹಗಾರನಾಗಬೇಕು ಅಥವಾ ಆಗುವೆ ಎಂದು ಕನಸು ಕೂಡ ಕಂಡಿರಲಿಲ್ಲ. ತುಂಬಾ ಓದುತ್ತಿದ್ದೆ. ನಾನು ಎಂದೂ ಯಾವುದೇ ಸೃಜನಶೀಲ ಚಟುವಟಿಕೆಗಳನ್ನೂ ತೋರಿಸಲಿಲ್ಲ. ಆಟೋಟಗಳಲ್ಲಿ ಪಾಲ್ಗೊಳ್ಳುತ್ತಿದ್ದೆ. ನಾನು ಪದವಿ ಪಡೆದದ್ದು ಗಣಿತದಲ್ಲಿ. ಆದರೆ, ಬರಹವನ್ನೇನೂ ಬರೆದಿರಲಿಲ್ಲ. ಮೊದಲ ಕಾದಂಬರಿ ಬರೆದಾಗ ನನಗೆ 30 ವರ್ಷ. ಅಲ್ಲಿಯವರೆಗೆ ಸಾಹಿತ್ಯದಲ್ಲಿ ತೊಡಗುವ ಅಂತಹ ಆಸಕ್ತಿಯನ್ನೇನೂ ನಾನು ತೋರಿಸಿರಲಿಲ್ಲ.
ನೀವು ಮ್ಯಾನೇಜ್‌ಮೆಂಟ್‌ ವಿಷಯ ಓದಿದವರು. ಇದಕ್ಕೂ ಸೃಜನಶೀಲ ಬರವಣಿಗೆಗೂ ದಕ್ಷಿಣೋತ್ತರ ಧ್ರುವಗಳಷ್ಟು ವ್ಯತ್ಯಾಸವಿದೆ. ಈ ಓದಿನಿಂದ ಬರವಣಿಗೆಗೆ ಏನಾದರೂ ಸಹಾಯವಾಗಿದೆಯೇ?
ಇದರಿಂದ ಬರವಣಿಗೇನೂ ಸಹಾಯವಾಗಿಲ್ಲ. ಆದರೆ, ಇದರಿಂದ ಪುಸ್ತಕಗಳ ಮಾರ್ಕೆಟಿಂಗ್‌ ಚಟುವಟಿಕೆಗೆ, ವ್ಯಾವಹಾರಿಕ ಬೆಳವಣಿಗೆಗೆ ಸಹಾಯವಾಗಿದೆ.
ಒಂದು ಕಾದಂಬರಿ ಬರೆಯುವ ಮುನ್ನ ಎಷ್ಟು ಸಮಯ ತಯಾರಿ ಮಾಡಿಕೊಳ್ಳುತ್ತೀರಿ?
ಸಂಶೋಧನೆ ಅಂತ ಮಾಡುವುದಿಲ್ಲ. ನನಗೆ ಬರೆಯಬೇಕು ಅನಿಸಿದಾಗ ನೇರವಾಗಿ ಬರೆಯಲು ಕುಳಿತುಕೊಳ್ಳುತ್ತೇನೆ. ನಾನು ತುಂಬ ಓದುತ್ತೇನೆ, ತುಂಬಾ ಪ್ರವಾಸ ಮಾಡುತ್ತೇನೆ. ಇವೆಲ್ಲ ನನ್ನ ಒಳಮನದಲ್ಲಿ ಸೇರಿಕೊಂಡು ಬಳಿಕ ಒಂದು ಕೃತಿಯಾಗಿ ಮೂಡುತ್ತದೆ ಅನಿಸುತ್ತದೆ. ಒಂದು ಕಾದಂಬರಿ ಬರೆಯಲು ವರ್ಷದಿಂದ ಒಂದೂವರೆ ವರ್ಷ ಹಿಡಿಯುತ್ತದೆ.
ಈಚೆಗೆ ನೀವು ಓದಿದ ನಿಮಗಿಷ್ಟವಾದ ಪುಸ್ತಕ ಯಾವುದು?
ನಾನು ತಿಂಗಳಿಗೆ ನಾಲ್ಕೈದು ಪುಸ್ತಕವನ್ನಾದರೂ ಓದುತ್ತೇನೆ. ಈಚಿನ ಕೆಲವು ತಿಂಗಳುಗಳಲ್ಲಿ ಓದಿದ ಪುಸ್ತಕಗಳಲ್ಲಿ ಸಂಜೀವ್‌ ಸನ್ಯಾಲ್‌ ಅವರ 'ಓಷನ್‌ ಆಫ್‌ ಚರ್ನ್‌' ತುಂಬಾ ಇಷ್ಟವಾಯಿತು. ಇದಲ್ಲದೆ ಸದ್ಯ ಮೀನಾಕ್ಷಿ ಜೈನ್‌ ಅವರ 'ಸತಿ' ಎಂಬ ನಾನ್‌ ಫಿಕ್ಷನ್‌ ಪುಸ್ತಕವನ್ನು ಓದುತ್ತಿದ್ದೇನೆ. ಇದು ಬಹಳ ಚೆನ್ನಾಗಿದೆ.
ನಿಮ್ಮ ಹೊಸ ಪುಸ್ತಕ 'ಸೀತಾ'ದಲ್ಲಿ ಏನು ಹೇಳುತ್ತಿದ್ದೀರಿ? ಸೀತೆಯ ದೃಷ್ಟಿಯಿಂದ ರಾಮಾಯಣವನ್ನು ನಿರೂಪಿಸುತ್ತಿದ್ದೀರಾ?
ಇಲ್ಲ, ಇಲ್ಲಿ ಆಕೆಯ ದೃಷ್ಟಿಯಿಂದ ರಾಮಾಯಣವನ್ನು ಹೇಳುತ್ತಿಲ್ಲ. ಇದು ಸೀತೆಯ ಕಥೆಯೇ ಹೌದು. ಸಾಮಾನ್ಯವಾಗಿ ಎಲ್ಲ ಕೃತಿಗಳಲ್ಲೂ ಸೀತೆಯ ಹುಟ್ಟಿನಿಂದ ಆಕೆಗೆ 25 ವರ್ಷವಾಗುವ ತನಕದ ಕಥೆ ಇದ್ದೇ ಇರುತ್ತದೆ. ಆಕೆಯ ವಿವಾಹ, ಆಕೆಯ ಅಪರಹಣರ ಇತ್ಯಾದಿ ವಿವರಗಳು ಎಲ್ಲೆಡೆ ಸಿಗುತ್ತವೆ, ಈ ಕೃತಿಯಲ್ಲಿ ಆಕೆಯ ಕಥೆಯೇ ಇದೆ.
ಕನ್ನಡ ಸಾಹಿತ್ಯದ ಬಗ್ಗೆ ಗೊತ್ತೇ?
ನಾನು ಎಸ್‌ ಎಲ್‌ ಭೈರಪ್ಪರ ಅತಿದೊಡ್ಡ ಫ್ಯಾನ್‌. ಅವರು ಭಾರತದ ಇಂದಿನ ಅತ್ಯುತ್ತಮ ಲೇಖಕರಲ್ಲಿ ಒಬ್ಬರು. ಅವರ 'ಪರ್ವ' ಕೃತಿಯ ಹಿಂದಿ ಅನುವಾದ ಓದಿದ್ದೇನೆ. ರಾಮಾಯಣ ದರ್ಶನಂ ಬಗ್ಗೆ ಕಾಮೆಂಟರಿ ಓದಿದ್ದೇನೆ.
ಭೈರಪ್ಪರ 'ಉತ್ತರಕಾಂಡ' ಕೃತಿಯ ಬಗ್ಗೆ ಗೊತ್ತೇ?
ಓ, ಇಲ್ಲ! ನಾನು ಅದನ್ನು ಓದಲು ಕಾತುರನಾಗಿದ್ದೇನೆ. ಅನುವಾದಿತ ಕೃತಿಗಾಗಿ ಕಾಯುತ್ತಿದ್ದೇನೆ.
ನಿಮ್ಮ ಕೃತಿಗಳು ವಿಷುಯಲ್‌ ಮಾಧ್ಯಮಕ್ಕೆ ಅಳವಡಿಸಲು ಸೂಕ್ತವಾಗಿದೆ. ಅಂತಹ ಪ್ರಯತ್ನಗಳು ನಡೆದಿವೆಯೇ?
ಇಲ್ಲ, ಆ ನಿಟ್ಟಿನಲ್ಲಿ ಕೆಲಸ ಮಾಡಲಿದ್ದೇವೆ.
ಸೀತಾ ನಂತರ ಯಾವ ಪುಸ್ತಕ?
ರಾಮನ ಕುರಿತ ಐದು ಪುಸ್ತಕಗಳ ಈ ಸರಣಿಯಲ್ಲಿ ಸೀತಾ ಎರಡನೆಯದು. ಇನ್ನು ಮೂರು ಪುಸ್ತಕಗಳು ಬರಲಿವೆ.
ಪುರಾಣ ವಿಷಯಗಳತ್ತಲೇ ನಿಮ್ಮ ಗಮನವೇ? ಇತರ ವಸ್ತುವಿನಲ್ಲಿ ಕೃತಿ ರಚಿಸಲಿದ್ದೀರಾ?
ಸದ್ಯ ಮಿಥಾಲಜಿಯತ್ತಲೇ ನನ್ನ ಗಮನವಿದೆ. ಪ್ರಾಚೀನ ಸಂಸ್ಕೃತಿ, ಆ ಆಚಾರವಿಚಾರಗಳೆಂದರೆ ನನಗೆ ಬಹಳ ಕುತೂಹಲ. ಪ್ರಾಚೀನ ಸಂಸ್ಕೃತಿಯನ್ನು ಒಳಗೊಂಡ ಪುರಾಣದ ಕಥೆಯನ್ನು ಆಧುನಿಕ ಮಾದರಿಯಲ್ಲಿ ಪ್ರಸ್ತುತಪಡಿಸುವುದರತ್ತ ಈಗ ಗಮನವಿದೆ. ಮುಂದೆ ನನ್ನ ಆಸಕ್ತಿ ಬೇರೆಡೆಗೆ ಹೊರಳುವುದೋ ನೋಡಬೇಕು.

