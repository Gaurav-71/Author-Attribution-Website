ಕಿರು ಓದಿನ ಈ ಕಾಲ
ಪುಸ್ತಕ ಹಿಡಿದು ಪಟ್ಟಾಗಿ ಕುಳಿತು ಓದುವ ಸಮಯವಾಗಲೀ, ವ್ಯವಧಾನವಾಗಲೀ ಈಗ ಎಲ್ಲರಿಗಿಲ್ಲ. ವಾಟ್ಸಪ್‌ನಲ್ಲೇ ಓದುವ ಸರಕು ಅದೆಷ್ಟೊಂದು ಬರುತ್ತದಲ್ಲ ಎಂದು ಓದುವಿಕೆಯನ್ನು ಸೋಶಿಯಲ್‌ ಮೀಡಿಯಾಗಳಿಗೆ ಸೀಮಿತಗೊಳಿಸುವವರೇ ಅನೇಕರು. ಆದರೆ, ಜಾಲತಾಣಗಳಲ್ಲಿ ದೊರಕುವ ಈ ಓದು ಎಷ್ಟು ಆಳ, ಎಷ್ಟು ಗಾಢ?
ವಿದ್ಯಾರಶ್ಮಿ ಪೆಲತ್ತಡ್ಕ
ವಾಟ್ಸಪ್‌ನಲ್ಲಿ ಅವೆಷ್ಟೋ ಅಪರೂಪದ ಸಂಗತಿಗಳು ಬರುತ್ತವೆ. ಟೆಕ್ಸ್ಟ್‌ ಮೆಸೇಜಂತೆ, ವೀಡಿಯೋಗಳಂತೆ, ಫೋಟೋಗಳಂತೆ, ಇನ್ನೇನೋ ಲಿಂಕ್‌ ಅಂತೆ... ಓದುವುದಕ್ಕೆ ನೋಡುವುದಕ್ಕೆ ಅದೆಷ್ಟು ಸಂಗತಿಗಳು, ಅಬ್ಬಾ!' ಪರಿಚಯದ ಹಿರಿಯರೊಬ್ಬರು ಹೇಳುತ್ತಿದ್ದರು. ಎಷ್ಟನ್ನೆಲ್ಲ ನೋಡುವುದು, ಏನನ್ನೆಂದು ಓದುವುದು. ಹಾಗೆ ಓದಿದರೂ ಪುಸ್ತಕವೊಂದನ್ನು ಕುಳಿತು ಓದಿದ ಅನುಭವವಾಗುವುದಿಲ್ಲ ಇದು ಅವರ ಮುಂದಿನ ಸಮಸ್ಯೆ.ಹೌದದು. ಜಗತ್ತು ಕಿರಿದಾಗಿದೆ. ಹೀಗಾಗಿ ನಮ್ಮ ಅಂಗೈಗೆ ಓದಿನ ಸರಕೂ ಸೇರಿದಂತೆ ಏನೆಲ್ಲವೂ ಬಂದು ಕೂರುತ್ತವೆ. ಬರಿಯ ವಾಟ್ಸಪ್‌ನಲ್ಲಿ ಹರಿದು ಬಂದು ಮೆಸೇಜುಗಳು, ಅಲ್ಲೆಲ್ಲೋ ಸಿಕ್ಕ ಲಿಂಕ್‌ ಮೂಲಕ ಓದುವ ಓದು ಎಲ್ಲವನ್ನೂ ಸೇರಿಸಿದರೂ ದಿನವೊಂದಕ್ಕೆ ನಾವು ಓದಬಹುದಾದ ಪುಟಗಳು ಹಲವಾರು. ಎಷ್ಟೊಂದು ಸುಲಭ, ಪುಸ್ತಕ ಕೊಳ್ಳಬೇಕಿಲ್ಲ, ಹಿಡಿದು ಕೂರಬೇಕಿಲ್ಲ ಅನ್ನುವುದು ಕೆಲವರಿಗೆ ಇಷ್ಟವೇ ಆಗಿರಬಹುದು. ಇದರಿಂದ ಅನುಕೂಲವೇ ಇರಬಹುದು. ಓದುವುದಕ್ಕೇನೋ ರಾಶಿ ರಾಶಿ ಇರುತ್ತದೆ. ಆದರೆ, ಒಂದು ಪುಸ್ತಕ ಓದಿದ ಅನುಭವವಾಗುವುದಿಲ್ಲ ಎಂಬುದು ಮಾತ್ರ ನಮ್ಮ ಓದು ಎಷ್ಟು ತೆಳುವಾಗುತ್ತಿದೆ ಎಂಬುದನ್ನು ಹೇಳುತ್ತದೆ.
ಕಿರಿ ಓದಿನ ಸುಖಇದು ಎಲ್ಲರೂ ಬಿಝಿಯಾಗಿರುವ ಕಾಲ. ವೃತ್ತಿ, ವೈಯಕ್ತಿಕ ಬದುಕಿನ ಹಲವು ಬದ್ಧತೆಗಳ ನಡುವೆ ಎಲ್ಲರೂ ವ್ಯಸ್ತರು. ಸಮಯದ ಹಿಂದೆ ಓಡುತ್ತಿರುವವರೇ ಎಲ್ಲ. ಹೀಗಾಗಿ ನಡೆವ ದಾರಿಯಲ್ಲಿ ಶಾರ್ಟ್‌ಕಟ್‌ ಬೇಕು ನಮಗೆ. ಯಾವುದರಲ್ಲಿ ಬೇಗ ಆಗುತ್ತದೆ ಎಂಬುದರತ್ತಲೇ ನಮ್ಮ ಗಮನ. ಓದುವಿಕೆಯೂ ಇದೇ ರೀತಿ ಕಿರು ಅವಧಿಯದ್ದಾಗಿದೆ ಈಗೆಲ್ಲ.ವಾಟ್ಸಾಪ್‌, ಫೇಸ್‌ಬುಕ್‌ ಮೊದಲಾದ ಸಾಮಾಜಿಕ ಜಾಲತಾಣಗಳಲ್ಲಿ ವಿಶೇಷ ಮಾಹಿತಿಗಳೇನೋ ಇರುತ್ತವೆ. ಹಲವರು ತಾವು ಓದಿದ್ದನ್ನೇನೋ ಹಂಚಿಕೊಳ್ಳಬಹುದು. ಇನ್ನಾರೋ ಕೃತಿಯೊಂದರ ಬಗ್ಗೆ ವಿಮರ್ಶೆ ಬರೆದಿರಬಹುದು. ಮತ್ತಾರೋ ಚರ್ಚೆಯೊಂದನ್ನು ಹುಟ್ಟುಹಾಕಬಹುದು. ಅದಕ್ಕೆ ಪರ-ವಿರೋಧದ ವಾದಗಳೆರಡೂ ಅಲ್ಲಿಯೇ ದಾಖಲಾಗಿ ಆಸಕ್ತಿದಾಯಕ ಚರ್ಚೆಯೂ ಮೂಡಿಬರಬಹುದು. ಇವನ್ನೆಲ್ಲ ನೋಡುತ್ತೇವೆ, ಕಣ್ಣಾಡಿಸುತ್ತೇವೆ. ಇಂಥವುಗಳ ಮಧ್ಯೆ ಹಾದು ಹೋದಂತೆ ಒಳ್ಳೆಯದೇನೋ ಓದಿದ ಖುಷಿ ನಮ್ಮಲ್ಲಿ ಮೂಡುತ್ತದೆ ನಿಜ. ಆದರೆ, ಇವೆಲ್ಲವೂ ನಾವು ಬಯಸುವ ಅಥವಾ ಅಂದುಕೊಳ್ಳುವ ಗಂಭೀರ ಓದು ಆಗಿರುವುದಿಲ್ಲ. ಅಲ್ಲೊಂದಿಷ್ಟು ಇಲ್ಲೊಂದಿಷ್ಟು ಚೂರುಪಾರು ಓದಿದ ಶಾಸ್ತ್ರವಷ್ಟೇ ಅದಾಗಿರುತ್ತದೆ. ವಾಟ್ಸಪ್‌ ಗ್ರೂಪ್‌ ಒಂದರಲ್ಲಿ ಕಾವ್ಯದ ಬಗ್ಗೆ ಕೊಂಚ ಚರ್ಚೆ ಓದಿಕೊಂಡು ಅತ್ತ ಹೊರಳಿದರೆ ಇನ್ನೊಂದು ಗ್ರೂಪ್‌ನಲ್ಲಿ ಕಥೆಯೊಂದು ಹಾರಿ ಬರಬಹುದು. ಮತ್ತೊಂದು ಗ್ರೂಪ್‌ನಲ್ಲಿ ಫಿಟ್ನೆಸ್‌ ಬಗ್ಗೆ ಟಿಫ್ಸ್‌ ತೊಡರಬಹುದು. ಇದೇ ವೇಳೆ ಫೇಸ್‌ಬುಕ್‌ನಲ್ಲಿ ಹೊಸ ಕವನವೊಂದು ಎದುರಾಗಬಹುದು. ಹೀಗೆ, ಅಲ್ಲೊಂದಿಷ್ಟು ಇಲ್ಲೊಂದಿಷ್ಟು ಓದಿ ಬಂದಿರುತ್ತೇವಷ್ಟೇ ಹೊರತು ಒಂದೇ ವಿಷಯದ ಬಗ್ಗೆ ಗಮನವಿಟ್ಟು ಏಕಾಗ್ರತೆಯ ಓದು ಆಗಿರುವುದೇ ಇಲ್ಲ. 'ಜ್ಯಾಕ್‌ ಆಫ್‌ ಆಲ್‌, ಮಾಸ್ಟರ ಆಫ್‌ ನನ್‌' ಎಂಬಂತೆ ಎಲ್ಲಾ ವಿಷಯಗಳಲ್ಲೂ ಚೂರುಪಾರುತಿಳಿದಿರುತ್ತೇವಷ್ಟೇ ಹೊರತು, ಯಾವುದಾದರೊಂದು ವಿಷಯದಲ್ಲಿ ಗಾಢ ಓದು ಓದಿ ಮುಗಿಸಿದೆ ಎಂಬ ತೃಪ್ತಿ ಸಿಗುವುದೂ ಇಲ್ಲ.
ಅಲ್ಲಲ್ಲಿ ಕೈಗೆ ಸುಲಭವಾಗಿ ಮಾಹಿತಿ ಹರಿದು ಬರುವಾಗ ಅದನ್ನು ಓದಿಬಿಡುತ್ತೇವೆ. ಅಂದರೆ ನಮ್ಮ ನಿಜದ ಓದಿನ ಸಮಯ ಇಲ್ಲೇ ಒಂದಷ್ಟು ಸೋರಿ ಹೋದಂತಾಯಿತು. ಇಲ್ಲಿ ಹೋದ ಸಮಯವನ್ನು ಇನ್ನೆಲ್ಲೋ ಸರಿ ಹೊಂದಿಸಬೇಕೆಂದರೆ ಪುಸ್ತಕ ಹಿಡಿದು ಕೂರುವ ಸಮಯವನ್ನು ಕಡಿತಗೊಳಿಸುವುದೇ ಆಗಿರುತ್ತದೆ. ಪುಸ್ತಕದ ಆಳ ಓದು ಕಡಿಮೆಯಾಗುವುದು ಹೀಗೆ. ನಮಗೇ ಗೊತ್ತಿಲ್ಲದಂತೆ ನಮ್ಮ ಓದಿನ ರೀತಿ ಬದಲಾಗುವುದು ಹೀಗೆ.ಆಳ ಓದಿಗೆ ಕೈಮರಗಳುನಮ್ಮ ಓದು ಹೇಗಿರಬೇಕು ಎಂಬ ನಿರ್ಧಾರ ನಮ್ಮದೇ ಆಗಿರಬೇಕು. ಹೀಗಾಗಿ ಓದಿನ ಆಯ್ಕೆಯೂ ನಮ್ಮದೇ. ಸೋಶಿಯಲ್‌ ಮೀಡಿಯಾದಲ್ಲಿ ಹಲವಾರು ವಿಚಾರಗಳು ಬರುತ್ತವೆ, ಅವನ್ನು ಓದಿದರೆ ಸಾಕು ಎಂದಾದಲ್ಲಿ ನಮ್ಮ ಓದಿನ ರೀತಿಯೂ ಅಂಥದೇ ಎಂದು ನಾವು ನಿರ್ಧರಿಸಿದಂತಾಯಿತು.ನಮ್ಮ ಮುಂದೆ ಹಲವಾರು ಬಗೆಯ ಖಾದ್ಯಗಳನ್ನು ಇಟ್ಟಾಗ ನಮಗೆ ಇಷ್ಟವಾದುದನ್ನಷ್ಟೇ ನಾವು ತಿನ್ನುತ್ತೇವೆ. ಹಾಗೆಯೇ, ಓದಿನ ಬಗೆಯೂ. ಸೋಶಿಯಲ್‌ ಮೀಡಿಯಾದ ಓದಿನ ಹೊರತಾಗಿಯೂ ವಿಸ್ತೃತ ಓದು ನಮ್ಮದಾಗಬೇಕೆಂದರೆ ನಾವು ಆ ಬಗ್ಗೆ ಗಮನ ಹರಿಸಬೇಕು, ಅದಕ್ಕಾಗಿ ಸಮಯ ಮೀಸಲಿಡಲೇಬೇಕು. ಅಗತ್ಯವಿದ್ದಲ್ಲಿ ಜಾಲತಾಣಗಳಲ್ಲಿ ಅನಗತ್ಯವಾಗಿ ಸಮಯ ಸೋರಿ ಹೋಗುವುದನ್ನು ಕಡಿತಗೊಳಿಸಬೇಕು. ಸೋಶಿಯಲ್‌ ಮೀಡಿಯದಲ್ಲಿ ಸಿಗುವ ಜ್ಞಾನವೆಂದರೆ ಇಡಿಯ ಓದಿನ ಲೋಕದ ಪಕ್ಷಿನೋಟವಿದ್ದಂತೆ ಎನ್ನಬಹುದು. ಪಕ್ಷಿ ಎತ್ತರದಲ್ಲಿ ಹಾರುವಾಗ ಕಂಡುದನ್ನು ಇನ್ನಷ್ಟು ಸೂಕ್ಷ್ಮವಾಗಿ ನೋಡಬೇಕೆಂದರೆ ಹತ್ತಿರಕ್ಕೆ ಹೋಗುತ್ತದಲ್ಲವೇ, ನಮ್ಮ ಓದೂ ಅದರಂತೆಯೇ ಇರಬೇಕು. ಜಾಲತಾಣಗಳಲ್ಲಿ ಯಾವುದೋ ಕೃತಿಯ ಬಗ್ಗೆ ಸಿಕ್ಕ ಮಾಹಿತಿ ನಮ್ಮ ಮುಂದಿನ ಓದಿಗೆ ಮಾರ್ಗಸೂಚಿಯಾಗಬೇಕು. ಆ ಕೃತಿಯನ್ನು ಕೈಗೆತ್ತಿ ಓದಲು ಪ್ರೇರಣೆಯಾಗಬೇಕು. ಇಲ್ಲಿನ ಚರ್ಚೆಗಳೇ ನಮ್ಮ ಆಳ ತಿಳಿವಳಿಕೆಗೆ ಸ್ಫೂರ್ತಿಯಾಗಬೇಕು. ಹಾಗಾದಾಗಲಷ್ಟೇ ನಮ್ಮ ಓದು ವಿಸ್ತೃತವಾಗಬಹುದು. ಇಲ್ಲವಾದರೆ, ಸೋಶಿಯಲ್‌ ಮೀಡಿಯಾದ ಕಿರುಓದಿನ ಅಲ್ಪತೃಪ್ತರಾಗಿಯೇ ನಾವು ಉಳಿಯುತ್ತೇವೆ.
