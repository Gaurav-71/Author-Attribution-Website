ಇಷ್ಟದ ಕೆಲಸದಿಂದ ಬದುಕು ಹಗುರ
ಇಬ್ಬರು ಪುಟಾಣಿ ಮಕ್ಕಳು. ವೃತ್ತಿಯೋ ಸದಾ ಬಿಡುವಿರದ ಪೊಲೀಸ್‌ ಅಧಿಕಾರಿಯದು. ವೃತ್ತಿಯ ಉನ್ನತಿಯ ಜತೆಗೆ ಮನೆ, ಮಕ್ಕಳನ್ನೂ ನಿಭಾಯಿಸುವ ಈ ಗುಟ್ಟನ್ನು ಬಿಚ್ಚಿಟ್ಟಿದ್ದಾರೆ ಪೊಲೀಸ್‌ ಅಧಿಕಾರಿ ಎಸ್‌ಪಿ ರಾಧಿಕಾ.
ವಿದ್ಯಾರಶ್ಮಿ ಪೆಲತ್ತಡ್ಕ
ವರ್ಷದ ಹಿಂದೆ ಮಂಡ್ಯದಲ್ಲಿ ವಿಧಾನಸಭಾ ಚುನಾವಣೆಯ ಸಮಯ. ರಾಜಕೀಯದ ಕಿಡಿಗಳು ಹಾರಾಡುವ ಊರಿದು. ಇನ್ನು ಚುನಾವಣೆಯ ಸಮಯದಲ್ಲಿ ಕೇಳುವುದೇ ಬೇಡ. ಇಷ್ಟಾದರೂ ಅಲ್ಲಿ ವಿಧಾನಸಭಾ ಚುನಾವಣೆ ಬಹಳ ತಣ್ಣಗೆ ನಡೆದಿತ್ತು. ಜನರಂತೂ, 'ಇಲೆಕ್ಷನ್‌ ನಡೆದುದು ನಮಗೆ ಗೊತ್ತೇ ಆಗಲಿಲ್ಲ' ಎಂದು ಮೆಚ್ಚುಗೆ ವ್ಯಕ್ತಪಡಿಸಿದರು. ಹೀಗೆ ಕಾನೂನು ಪಾಲನೆಯನ್ನು ನಿಭಾಯಿಸಿದವರು ಅಲ್ಲಿ ಡಿಜಿಪಿ ಆಗಿದ್ದ ಎಸ್‌ಪಿ ರಾಧಿಕಾ ಅವರು. ಇದಕ್ಕಿಂತಲೂ ಮುನ್ನ ಬೆಳಗಾವಿಯ ಡಿಜಿಪಿ ಆಗಿದ್ದ ರಾಧಿಕಾಗೆ ಅಲ್ಲಿಯೂ ಭಾಷಾ ಸಮಸ್ಯೆ ಹಾಗೂ ಕೋಮು ಸೌಹಾರ್ದತೆಯ ಸಮಸ್ಯೆ ಉಂಟಾಗಿತ್ತು. ಆದರೆ, ಅಲ್ಲಿಯೂ ಸಾಮಾಜಿಕವಾಗಿ ಯಾವುದೇ ರೀತಿಯಲ್ಲಿ ಬಿಗುವಿನ ವಾತಾವರಣದ ಅನುಭವವೂ ಆಗದಂತೆ ಎಲ್ಲವನ್ನೂ ನಿಭಾಯಿಸಿದ್ದರು ರಾಧಿಕಾ.ಬೆಂಗಳೂರಿನವರಾದ ರಾಧಿಕಾ ಜಿ. ಇದೀಗ ಡಿಜಿ ಐಜಿಪಿ ಕಚೇರಿಯಲ್ಲಿ ಅಸಿಸ್ಟೆಂಟ್‌ ಇನ್‌ಸ್ಪೆಕ್ಟರ್‌ ಜನರಲ್‌ ಆಫ್‌ ಪೊಲೀಸ್‌ ಹುದ್ದೆಯಲ್ಲಿದ್ದಾರೆ. ಇಬ್ಬರು ಪುಟಾಣಿ ಮಕ್ಕಳೊಂದಿಗೆ ಸಂಸಾರ, ವೃತ್ತಿ ಎರಡನ್ನೂ ಅನುಪಮವಾಗಿ ನಿಭಾಯಿಸುತ್ತಿರುವ ಈಕೆ ಇತರ ಮಹಿಳೆಯರಿಗೂ ಮಾದರಿ.ಪೊಲೀಸ್‌ ವೃತ್ತಿಯ ಮೇಲಣ ಪ್ರೀತಿಯಿಂದಲೇ ಅದಕ್ಕೆ ಸೇರಿದವರು. 'ಚಿಕ್ಕಂದಿನಿಂದಲೂ ಸಮಾಜಸೇವೆಯ ಆಸಕ್ತಿ ನನ್ನಲ್ಲಿತ್ತು. ಅದಕ್ಕಾಗಿಯೇ ಕಂಪ್ಯೂಟರ್‌ ಎಂಜಿನಿಯರಿಂಗ್‌ ಓದಿದ ಬಳಿಕ ಸಿವಿಲ್‌ ಸವೀರ್‍ಸ್‌ ಪರೀಕ್ಷೆ ಬರೆದೆ. ಇದರಲ್ಲಿ ಪೊಲೀಸ್‌ ವೃತ್ತಿ ಸಿಕ್ಕಾಗ ಇದು ನನ್ನ ಆಸಕ್ತಿಗೆ ವೇದಿಕೆಯಾಗುತ್ತದೆ ಎಂದು ಸಂತಸವಾಯಿತು' ಎನ್ನುತ್ತಾರೆ ರಾಧಿಕಾ.
ಮಕ್ಕಳ ಲೋಕಎಸ್‌ಪಿ ರಾಧಿಕಾಗೆ ಇಬ್ಬರು ಪುಟ್ಟ ಮಕ್ಕಳು. ಮೊದಲ ಮಗಳು ನಿಹಾರಿಕಾಗೆ ಮೂರೂವರೆ ವರ್ಷವಾದರೆ ಎರಡನೆಯ ಪುಟಾಣಿ ರಿಯಾಗೆ ಇನ್ನೂ ಏಳು ತಿಂಗಳು. ಅಮ್ಮನ ಆರೈಕೆ, ಕಾಳಜಿ ಬೇಕಿರುವ ಈ ಕೂಸುಗಳನ್ನು ಬಿಟ್ಟು ಅದ್ಹೇಗೆ ಖಾಕಿ ತೊಟ್ಟು ಹೊರಡುತ್ತಾರೋ ಎಂದರೆ, 'ಮನೆಯವರನ್ನು ಈ ವಿಷಯದಲ್ಲಿ ಕಾನ್ಫಿಡೆನ್ಸ್‌ಗೆ ತೆಗೆದುಕೊಳ್ಳಬೇಕು. ನನಗೆ ಕುಟುಂಬದ ಬೆಂಬಲ ಚೆನ್ನಾಗಿದೆ. ಜತೆಗೆ ಕಚೇರಿಯಲ್ಲೂ ಎಲ್ಲರನ್ನೂ ವಿಶ್ವಾಸಕ್ಕೆ ತೆಗೆದುಕೊಳ್ಳಬೇಕು. ಆಗ ಎಲ್ಲರ ಬೆಂಬಲ ಸಿಗುತ್ತದೆ' ಎನ್ನುತ್ತಾ ಕಚೇರಿ- ಮನೆಯನ್ನು ನಿಭಾಯಿಸುವ ಗುಟ್ಟು ಬಿಟ್ಟುಕೊಡುತ್ತಾರೆ ರಾಧಿಕಾ.ಕೆಲಸದಲ್ಲಿದ್ದಾಗ ಮಕ್ಕಳ ನೆನಪಾಗುವುದಿಲ್ಲ ಎಂದಿಲ್ಲ, ಆದರೆ ಮಿಸ್‌ ಮಾಡಿಕೊಳ್ಳುತ್ತಾ ಕುಳಿತರೆ ಪ್ರಯೋಜನವಿಲ್ಲ ಎನ್ನುತ್ತಾರೆ ರಾಧಿಕಾ. ಮಕ್ಕಳ ಜತೆಯಲ್ಲಿ ಕ್ವಾಲಿಟಿ ಸಮಯ ಕಳೆಯುವುದೇ ಮುಖ್ಯ ಎನ್ನುವ ಅವರು ಸದಾ ಪ್ಲಾನ್‌ ಮಾಡಿಕೊಳ್ಳುತ್ತಾರಂತೆ. ವಾರ, ತಿಂಗಳ ಕೆಲಸಗಳನ್ನು ಮುಂಚಿತವಾಗಿ ಆಯೋಜಿಸಿಕೊಳ್ಳುವುದು, ನಿತ್ಯದ ಕೆಲಸಕ್ಕೂ ಪ್ಲಾನ್‌ ಇದ್ದರೆ ಮನೆ- ಕಚೇರಿ ಸಂಭಾಳಿಸುವುದು ಸುಲಭವೆಂಬುದು ಅವರ ಅನುಭವ.
ಸದಾ ವೃತ್ತಿಯಲ್ಲಿನ ಉನ್ನತಿಗೆ ಗಮನ ನೀಡುವ ರಾಧಿಕಾ ಬಿಡುವು ಸಿಕ್ಕಾಗ ದೈಹಿಕ, ಮಾನಸಿಕ ಫಿಟ್ನೆಸ್‌ಗೆ ಗಮನ ನೀಡುತ್ತಾರಂತೆ. ಪುಸ್ತಕ ಓದುವುದು ಮೊದಲಿನಿಂದಲೂ ಇಷ್ಟದ ಹವ್ಯಾಸ. ಈಗ ವೃತ್ತಿಗೆ ಪೂರಕವಾದ ಪುಸ್ತಕಗಳನ್ನು ಓದುವುದು, ಆ ಸಂಬಂಧಿ ಪರೀಕ್ಷೆಗಳನ್ನು ಪಾಸ್‌ ಮಾಡುವುದರ ಬಗ್ಗೆಯೇ ಅವರ ಗಮನ.'ನನ್ನ ಎಲ್ಲ ಕೆಲಸಗಳಿಗೂ ಅಮ್ಮನ ಬೆಂಬಲ ಅಪಾರ' ಎನ್ನುವ ರಾಧಿಕಾ ಏನೇ ಸಮಸ್ಯೆಗಳಿದ್ದರೂ ತಮ್ಮ ತಾಯಿಯ ಅನುಭವದ ನೆಲೆಯಲ್ಲಿ ಅವುಗಳಿಗೆ ಪರಿಹಾರ ಕಂಡುಕೊಳ್ಳುತ್ತಾರಂತೆ. ಅವರು ಬದುಕನ್ನು ಇದುವರೆಗೂ ನಿಭಾಯಿಸಿದ ಬಗೆಯನ್ನು ನಾನು ನೋಡಿದ್ದ್ದೇನೆ. ಅದುವೇ ನನಗೆ ಮಾದರಿ ಎನ್ನುವ ಅವರಿಗೆ ಗೆಳೆಯನಂತಿರುವ ಪತಿ ಡಾ.ಎಸ್‌.ಜೆ.ಜಯಚಂದ್ರ ನಾಯಕ ಅವರ ಬೆಂಬಲವೂ ಇದೆ. ಸಹೋದರರು ಹಾಗೂ ಕುಟುಂಬಸ್ಥರ ಸಹಕಾರವೂ ಇದೆ.ಪುಟ್ಟ ಮಕ್ಕಳನ್ನು ಮುಂದಿನ ಶಾಲಾ ದಿನಗಳು, ತನ್ನ ಬಿಡುವಿಲ್ಲದ ವೃತ್ತಿ ಎಲ್ಲಕ್ಕೂ ಸಿದ್ಧರಾಗಿಸುತ್ತಿದ್ದೇನೆ ಎನ್ನುವ ರಾಧಿಕಾಗೆ ಒತ್ತಡ ಉಂಟಾದಾಗಲೆಲ್ಲ ಮಕ್ಕಳ ಜತೆ ಸಮಯ ಕಳೆದರೆ ಎಲ್ಲವೂ ಹಗುರಾಗುತ್ತದೆಯಂತೆ. 'ಮನೆಯಲ್ಲಾಗಲೇ ಕಚೇರಿಯಲ್ಲಾಗಲೀ, ಮಾಡುವ ಎಲ್ಲ ಕೆಲಸವನ್ನೂ ಆಸಕ್ತಿಯಿಂದಲೇ ಮಾಡುತ್ತೇನೆ. ಹೀಗಾಗಿ ನನಗೆ ಅಂಥ ಒತ್ತಡವೆನ್ನಿಸುವ ಸಂದರ್ಭ ಬರುವುದೇ ಇಲ್ಲ. ಇದು ನನಗೆ 'ಹೊರೆ' ಎಂಬ ಭಾವನೆಯಿಂದ ಇದ್ದರೆ ಅದುವೇ ನಮಗೆ ಇನ್ನಷ್ಟು ಸ್ಟ್ರೆಸ್‌ ಉಂಟುಮಾಡುತ್ತದೆ' ಎಂಬ ಕಿವಿಮಾತು ಅವರದು. ಪ್ರತಿ ಚಟುವಟಿಕೆಯನ್ನೂ ಪ್ಯಾಷನೇಟ್‌ ಆಗಿ ಮಾಡಿದರೆ ಅದು ನಮಗೆ ಗೆಲುವನ್ನು ತರುತ್ತದೆ ಎನ್ನುವುದು ಅವರ ಸಕ್ಸೆಸ್‌ ಸೀಕ್ರೆಟ್‌.
