ಭಾವ ಸಂವಹಿಸಲಿ ಸಾವಕಾಶ

ಭಾವನೆಗಳ ಪರಸ್ಪರ ಸಂವಹನ ಸಲೀಸಾಗಿ ಆಗಬೇಕು ನಿಜ. ಆದರೆ, ಮೂಡಿದ ಭಾವವನ್ನೆಲ್ಲತಕ್ಷಣವೇ ಹೊರಹಾಕುವ ಅವಸರ ತರವಲ್ಲ. ಭಾವವೊಂದು ಮನದಲ್ಲಿಮೂಡಿ ಪಕ್ವವಾಗಲು ಅದಕ್ಕೂ ಸಮಯ ಕೊಡಬೇಕು.

ವಿದ್ಯಾರಶ್ಮಿ ಪೆಲತ್ತಡ್ಕ

ಅವನನ್ನು ಅವಳು ಮೊದಲು ನೋಡಿದ್ದು ಕ್ಯಾಬ್‌ ಒಂದರಲ್ಲಿಪಯಣಿಸುವಾಗ. ಸುಮಾರು ಮುಕ್ಕಾಲು ಗಂಟೆ ಜತೆಗೇ ಕ್ಯಾಬ್‌ನಲ್ಲಿಕುಳಿತಾಗ ಸುಮ್ಮನೇ ಕೂರಲಾರದ್ದಕ್ಕೆ ಪರಸ್ಪರ ಮಾತಾಡಿದ್ದರು. ಮಾತಿನಲ್ಲೇ ವೇವ್‌ಲೆಂತ್‌ ಸರಿ ಹೋದಂತೆ ಅನಿಸಿತು. ಪರಸ್ಪರ ದೂರವಾಣಿ ಸಂಖ್ಯೆಯನ್ನೂ ಹಂಚಿಕೊಂಡರು. ಕೆಲವೇ ದಿನಗಳು ಸರಿದವಷ್ಟೇ. ಇಬ್ಬರಲ್ಲೂಅದೆಂಥದೋ ಮೃದುಭಾವ ಹುಟ್ಟಿದಂತೆನಿಸಿತು. ಸರಿ, ವಾಟ್ಸಾಪ್‌ನಲ್ಲೇ ಪ್ರೇಮ ನಿವೇದನೆಯೂ ಆಯಿತು. ವಿವಾಹ ನಿಶ್ಚಿತಾರ್ಥವೂ ನಡೆಯಿತು. ಮದುವೆಗೆ ಇನ್ನೇನು ಕೆಲವೇ ದಿನಗಳಿವೆ ಎನ್ನುವಷ್ಟರಲ್ಲಿಅವನ ಯಾವುದೋ ಮಾತಿಗೆ ಇವಳೇನೋ ತಕ್ಷಣ ಮರುಮಾತಂದಳು ಎನ್ನುವುದೇ ಕಾರಣವಾಗಿ ಮದುವೆ ರದ್ದಾಯಿತು...ವಿವಾಹ ಬಂಧವೊಂದು ಕೂಡಿ ಬರುವುದಕ್ಕೂ, ಮುರಿದು ಬೀಳುವುದಕ್ಕೂ ಹೆಚ್ಚು ಸಮಯ ಬೇಡ. ಎಲ್ಲವೂ ಫಟಾಪಟ್‌. ಇಂದಿನ ರೀತಿ ಹೀಗೆಯೇ. ಸಂಪರ್ಕ-ಸಂವಹನಕ್ಕೆ ದಾರಿ ಸುಲಭವಾದಾಗ ಭಾವಗಳ ಅಭಿವ್ಯಕ್ತಿಯೂ ಅಷ್ಟೇ ವೇಗ ಪಡೆದುಕೊಂಡಿದೆ. ಇದರಿಂದಾಗಿಯೇ ಇರಬೇಕು, ಅನಿಸಿದ್ದುದನ್ನು ಹೇಳುವುದಕ್ಕೆ ಹಿಂದೆಮುಂದೆ ನೋಡುವ, ಕೊಂಚ ಕಾಯುವ ಮಾತೇ ಇಂದಿಲ್ಲ.ಭಾವ ಅರಳುವ ಹೊತ್ತು...ಜಾತ್ರೆಯಲ್ಲಿಆಕಸ್ಮಿಕವಾಗಿ ಎದುರಾಗುವುದು. ಪರಸ್ಪರ ಮಿಂಚು ಹರಿಸಿಕೊಂಡು, 'ಮುಂದ ಮುಂದ ಮುಂದ ಹೋದ ಹಿಂದ ನೋಡದಾ' ಅನ್ನುತ್ತ ಒಳಗೊಳಗೇ ಅವನ ಕನಸ ಕಂಡು ಅದನ್ನಲ್ಲೇ ಮರೆತು ಬಿಡುವುದು. ಇಲ್ಲವೇ, ಮತ್ತೊಮ್ಮೆ ಸಿಗುವವನಾದರೆ ಮತ್ತಷ್ಟು ದಿನಗಳ ಕಾಲ ಆ ಭಾವವನ್ನು ಒಳಗೊಳಗೇ ಬೆಚ್ಚಗಿಟ್ಟು ಕಾವು ಕೊಟ್ಟು ಅದು ಪಕ್ವವಾಗಲು ಕಾಯುವುದು. ಸಮಯ, ಸಂದರ್ಭ ಎಲ್ಲವೂ ಒದಗಿ ಬಂದು ಆ ಭಾವ ಗಟ್ಟಿಗೊಂಡರಷ್ಟೇ ಆ ಬಂಧವೂ ಗಟ್ಟಿ. ಇಲ್ಲವಾದರೆ ಅದನ್ನು ಅಲ್ಲೇ ಕೈಬಿಟ್ಟು ಚೆಂದದೊಂದು ನೆನಪಾಗಿಸಿ ಮುಂದಕ್ಕೆ ಸಾಗುವುದು... ಹಿಂದೆಲ್ಲಆಗುತ್ತಿದ್ದುದು ಹೀಗೆ.
ಇಂದಿನ ದಿನಗಳಲ್ಲಿಹೀಗಿಲ್ಲ. ಭಾವಸಂವಹನ ಇಂದು ಸಲೀಸು. ಅವನೆಲ್ಲೋ ಕಚೇರಿಯಲ್ಲಿದ್ದಾನೆ. ಅವಳೂ ತನ್ನ ಕೆಲಸದಲ್ಲಿವ್ಯಸ್ತಳು. ಈ ಮಧ್ಯೆ ಅವನ ನೆನಪಾಯಿತೆಂದರೆ ತಕ್ಷಣ ಒಂದು ಮೆಸೇಜು ಟೈಪಿಸಿ ಹರಿಬಿಟ್ಟರಾಯಿತು. ಕೂಡಲೇ ನೂರೆಂಟು ಮಾತುಗಳ ವಿನಿಮಯ. ಭಾವ ವಿನಿಮಯಕ್ಕೆ ತಡೆಯಿಲ್ಲ. ಮೊಬೈಲ್‌ನ ಆ ತಂತುವಿನ ಮೂಲಕವೇ ತಂತಮ್ಮ ಬಗ್ಗೆ ಹೇಳಿಕೊಂಡೂ ಆಯಿತು, ಎಲ್ಲತಿಳಿದುಕೊಂಡೆವೆಂಬ ನಿರ್ಧಾರಕ್ಕೆ ಬಂದೂ ಆಯಿತು. ಜತೆಯಾಗಿ ಬಾಳಲು ಹೊರಟಾಗಲೇ ನಿಜದ ಚಿತ್ರ ಬೇರೆಯೇ ಅನ್ನುವುದು ತಿಳಿಯುವುದು. ತಾನಂದುಕೊಂಡಂತೆ ಅವಳಿಲ್ಲಅನಿಸಿಬಿಡುತ್ತದೆ ಅವಳ ವರ್ತನೆ ನೋಡಿದಾಗ. ಇಲ್ಲಿಯೂ ವ್ಯವಧಾನವಿಲ್ಲದ ನಡವಳಿಕೆ ಮತ್ತೂ ಮುಂದುವರಿದುಬಿಡುತ್ತದೆ. ಅವಳ ಒಂದು ನಡೆಗೇ ಸಿಟ್ಟಾಗಿ, 'ನನಗೂ ನಿನಗೂ ಸರಿ ಹೊಂದುತ್ತಿಲ್ಲ' ಎಂದು ಕಡ್ಡಿ ಮುರಿವಷ್ಟು ಧಾವಂತವನ್ನು ಅದಾಗಲೇ ರೂಢಿಸಿಕೊಂಡಾಗಿರುತ್ತದೆಯಲ್ಲ... ಸಂಗಾತಿಯ ಒಂದು ಸಣ್ಣ ಭಿನ್ನ ನಡೆಯನ್ನೂ ತಾಳ್ಮೆಯಿಂದ ನೋಡುವ ಮನಸ್ಥಿತಿಯೇ ಇರದೆ, 'ನೀನು ಹಾಗೆ ಮಾಡಬಾರದಿತ್ತು' ಎಂದು ಹೇಳಿಬಿಡುವುದೋ ಮೆಸೇಜಿಸುವುದೋ ಮಾಡಿ, ಆ ಕಡೆಯಿಂದ ತಕ್ಷಣದ ಪ್ರತಿಕ್ರಿಯೆಯೂ ಬಂದು ತಾಳಮೇಳ ತಪ್ಪಿಯೇಬಿಡುತ್ತದೆ...ಭಾವವೊಂದು ಮನದಲ್ಲಿಬೀಜವೂರಿ, ಮೊಳಕೆಯೊಡೆದು, ಮರವಾಗಿ ಬೆಳೆದು, ಫಲ ನೀಡುವಷ್ಟು ಕಾಯುವ ವ್ಯವಧಾನ ಇಂದಿಲ್ಲ. ಅಂಗೈಯಲ್ಲೇ ಇರುವ ಮೊಬೈಲು ಈಗಲೇ ಎಲ್ಲವನ್ನೂ ಹೇಳಿಬಿಡು ಅನ್ನುತ್ತ ಪ್ರಚೋದಿಸುತ್ತದೆ. ನಸುವಾಗಿ ನವಿರುಭಾವ ಮೂಡಿದರೂ ತಟಕ್ಕನೆ ಹೇಳಿಬಿಡುವುದು, ಸಿಟ್ಟು-ಸೆಡವು ಬಂದರೂ ಒದರಿಬಿಡುವುದು ಎಲ್ಲವೂ ಈಗ ಸಲೀಸು. ಆದರೆ, ಇದರ ಮುಂದಿನ ಪರಿಣಾಮವನ್ನು ಕೂಡ ಮನಸ್ಸು ಯೋಚಿಸುವುದಿಲ್ಲ. ಬಂಧಗಳು ಅರಳುವ ಮುನ್ನವೇ ಕಮರಿಬಿಡುವುದು ಇದಕ್ಕೇ ಅಲ್ಲವೇ...
ವ್ಯಕ್ತಿತ್ವ ಹದವಾಗುವ ಘಳಿಗೆಪ್ರತಿಯೊಬ್ಬರನ್ನೂ ಒಂದಲ್ಲಒಂದು ದುಃಖ ಕಾಡುತ್ತದೆ. ಹೇಳಲಾರದ ಯಾತನೆ ಗಾಯಗೊಳಿಸುತ್ತದೆ. ಆದರೆ, ಎಲ್ಲವನ್ನೂ ತಕ್ಷಣವೇ ಇನ್ನೊಬ್ಬರ ಮುಂದೆ ಹೇಳಿಕೊಳ್ಳುವುದಕ್ಕಾಗುವುದಿಲ್ಲ. ಒಂದಷ್ಟು ಸಮಯ ಅದನ್ನು ಒಡಲೊಳಗೇ ಹುಗಿದಿಟ್ಟುಕೊಂಡು, ಆ ಕುದಿಯಲ್ಲಿಬೇಯಬೇಕು. ವ್ಯಕ್ತಿತ್ವ ಮಾಗುವುದೆಂದರೆ ಅದುವೇ. ಕಷ್ಟವೊಂದು ಬಂದಾಗ ಆ ಕ್ಷಣದಲ್ಲಿಅದರ ಬಗ್ಗೆ ಮಾತನಾಡುವುದಕ್ಕೂ, ಸ್ವಲ್ಪ ಸಮಯ ತಡೆದು ಅದು ನಿವಾರಣೆಯಾದ ಬಳಿಕ ಅದರ ಬಗ್ಗೆ ಯೋಚಿಸುವುದಕ್ಕೂ ವ್ಯತ್ಯಾಸವಿದೆ. ನೋವನನುಭವಿಸಿ ಕೊಂಚ ಕಾಲ ಕಳೆದ ಬಳಿಕ ಆ ಕ್ಷಣದ ಬಗ್ಗೆ ಮತ್ತೆ ಯೋಚಿಸಿದರೆ ಆಗ ಅಂದುಕೊಂಡಿದ್ದುದೆಲ್ಲ'ಎಷ್ಟು ಸಿಲ್ಲಿ' ಅನಿಸಿಬಿಡುವುದೂ ಉಂಟಲ್ಲ...ಅಶೋಕವನದಲ್ಲಿದ್ದ ಸೀತೆಯ ದುಃಖ ಏನಿತ್ತೋ ಎಷ್ಟಿತ್ತೋ... ಅವಳು ಹೇಳಿದವಳಲ್ಲ, ತನ್ನೊಳಗೇ ದುಃಖಿಸಿದಳು, ಗಟ್ಟಿಯಾದಳು. ಅಲ್ಲಿಅವಳಿಗೆ ಸಿಕ್ಕ ದೃಢತೆಯೇ ರಾಮ ಪರಿತ್ಯಜಿಸಿದಾಗ ದೂರ ನಿಲ್ಲುವ ಶಕ್ತಿಯನ್ನು ಕೊಟ್ಟಿರಬೇಕು. ಪ್ರೇಮವಾದರೂ ಹೀಗೆಯೇ, ಅದರಲ್ಲಿನ ವೈಫಲ್ಯವಾದರೂ ಅಷ್ಟೇ. ನಮಗೆ ಸಿಕ್ಕುವ ಏಟುಗಳೇ ಮುಂದಿನ ಹೊಡೆತಕ್ಕೆ ನಮ್ಮನ್ನು ಸಿದ್ಧಗೊಳಿಸುತ್ತವೆ. ಪ್ರತಿರೋಧಕ್ಕೂ ಅಣಿಯಾಗಿಸುತ್ತವೆ. ಸಂವಹನಕ್ಕೆ ದಾರಿಯಿದೆಯೆಂದು ಎಲ್ಲವನ್ನೂ 'ನೇರಪ್ರಸಾರ' ಮಾಡುವ ದುಡುಕಿಗಿಂತ ಭಾವ ಹದಗೊಳ್ಳಲು ಕಾಯುವ ತಾಳ್ಮೆ ನಮ್ಮ ಕೈಹಿಡಿಯಬಲ್ಲುದು. ಚಿನ್ನ ಬೆಂಕಿಯಲಿ ಬೆಂದರಷ್ಟೇ ಅಲ್ಲವೇ ಅಪರಂಜಿಯಾಗುವುದು.

