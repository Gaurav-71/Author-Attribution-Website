ಎಲ್ಲಕ್ಕೂ ಇದೆ ಎಕ್ಸ್‌ಪೈರಿ ಡೇಟ್
* ವಿದ್ಯಾರಶ್ಮಿ ಪೆಲತ್ತಡ್ಕ
ಬಸ್ ಪ್ರಯಾಣದ ಮಧ್ಯೆ ನಿಲುದಾಣವೊಂದರಲ್ಲಿ ಇಳಿದಿದ್ದೀರಿ. ಬಾಯಾರಿದೆ. ಬಾಟಲಿಯಲ್ಲಿಟ್ಟ ಬಣ್ಣಬಣ್ಣದ ಬಗೆಬಗೆಯ ತಂಪು ಪಾನೀಯಗಳು ಕಣ್ಸೆಳೆದಿವೆ. ಅವನ್ನೇ ಕೊಳ್ಳುವಾಗ ಜತೆಗೇ ಬಾಟಲಿನ ಅಡಿಯಲ್ಲಿ ಅದನ್ನು ತಯಾರಿಸಿದ ದಿನಾಂಕವನ್ನೊಮ್ಮೆ ನೋಡಿಕೊಳ್ಳುತ್ತೀರಿ. ಎಲ್ಲೋ ಎಕ್ಸ್‌ಪೈರಿ ಡೇಟ್ ಆಗಿದೆಯೇನೋ ಎಂಬ ಸಂದೇಹ ನಿಮ್ಮದು. ಸರಿಯೇ ಅದು.
ಆಹಾರ ಪದಾರ್ಥಗಳಿಗೆ, ಔಷಧಿಗಳಿಗೆಲ್ಲ ಎಕ್ಸ್‌ಪೈರಿ ಡೇಟ್ ಇದ್ದೇ ಇರುತ್ತದೆ. ಇದೇ ರೀತಿ ಬದುಕಿನ ಇನ್ನೂ ಅದೆಷ್ಟೋ ವಿಷಯಗಳಲ್ಲಿಯೂ ಎಕ್ಸ್‌ಪೈರಿ ಡೇಟ್ ಅನ್ವಯವಾಗುತ್ತದೆ ಅಂದರೆ ನಂಬುತ್ತೀರಾ? ಅನೇಕರ ಬದುಕಿನಲ್ಲಿ ಸಂಬಂಧಗಳು, ವಸ್ತುಗಳ ಬಳಕೆ, ಒಂದು ಕಚೇರಿಯಲ್ಲಿ ಸೇವೆ ಸಲ್ಲಿಸುವ ಅವಧಿ... ಹೀಗೆ ಹಲವು ವಿಷಯಗಳಲ್ಲಿ ಎಕ್ಸ್‌ಪೈರಿ ಡೇಟ್ ಇಂದು ಬಳಕೆಯಾಗುತ್ತಿದೆ. ತಮಗರಿವಿಲ್ಲದೆಯೇ ಅವರು ತಮ್ಮ ಬದುಕಿನ ಹಲವು ವಿಷಯಗಳಲ್ಲಿ ನಿರ್ದಿಷ್ಟ ಕಾಲಾವಧಿಯ ಮಿತಿಯನ್ನು ಹಾಕಿಕೊಂಡಿರುವುದು ಇಂದಿಗೆ ಸಹಜ.ಸಂಬಂಧಕ್ಕೂ ಮಿತಿ ‘ಇಂದಿನ ಜನರು, ಅದರಲ್ಲೂ ಯುವಕರು ಅದೆಷ್ಟು ಪ್ರಾಕ್ಟಿಕಲ್ ಅಂದರೆ ಸಂಬಂಧಗಳಲ್ಲೂ ಈ ಎಕ್ಸ್‌ಪೈರಿ ಡೇಟ್ ಹಾಕಿಕೊಳ್ಳುತ್ತಾರೆ. ಇಂದಿನ ಅದೆಷ್ಟೋ ಹುಡುಗರಿಗೆ ಕಾಲೇಜು ದಿನಗಳ ಗೆಳೆಯರ ಜತೆ ನಂಟು ಮುಂದುವರಿಯುವುದಿಲ್ಲ. ಒಂದು ಆಫೀಸಿನ ಸಹೋದ್ಯೋಗಿಗಳ ಜತೆಗಿನ ನಂಟು ಅಲ್ಲಿಂದ ಬಿಟ್ಟ ಬಳಿಕ ಮತ್ತೆ ಮುಂದುವರಿಯುವುದಿಲ್ಲ’ ಎನ್ನುತ್ತಾರೆ ಹುಬ್ಬಳ್ಳಿಯ ಉಪನ್ಯಾಸಕ ಶ್ರೀನಿವಾಸ್. ಹದಿಹರೆಯಕ್ಕೆ ಕಾಲಿಟ್ಟ ಹುಡುಗರೆಲ್ಲ ಹಿಂದಿನಂತೆ ಹರಟೆ ಕಟ್ಟೆಯಲ್ಲಿ ಕೂರುವ ಸನ್ನಿವೇಶಗಳೇ ಇಂದು ಕಡಿಮೆ. ಎಲ್ಲರೂ ತಂತಮ್ಮ ಗುರಿ, ಕಲಿಕೆ, ಉದ್ಯೋಗ ಅನ್ನುತ್ತ ಬಿಝಿ. ಹೀಗಾಗಿ ಅವರಿವರ ಜತೆ ಹರಟಲು ಇವರಿಗೆ ಸಮಯವೇ ಇಲ್ಲ. ಎಲ್ಲೋ ಫೇಸ್‌ಬುಕ್, ವಾಟ್ಸಪ್‌ಗಳಲ್ಲಿ ಸಮಯ ಕಳೆದರೂ ಅದೂ ಸೀಮಿತವೇ.
ಎಲ್ಲರೂ ತಂತಮ್ಮ ಪಾಡಿಗೆ ಬಿಝಿ ಆಗಿರುವಾಗ ನೆಂಟರ ಜತೆ, ಸ್ನೇಹಿತರ ಜತೆ ಫೋನ್‌ನಲ್ಲಿ ಮಾತಾಡುವುದೂ ಕಡಿಮೆಯೇ ಎನ್ನುವಂತಾಗಿದೆ. ಅಪರೂಪಕ್ಕೊಮ್ಮೆ ಕರೆ ಮಾಡಿದರೂ ಅದು ಯಾವುದೋ ತುರ್ತು ಅಗತ್ಯಕ್ಕಷ್ಟೇ ಸೀಮಿತ. ಮದುವೆ ಇತ್ಯಾದಿ ಕಾರ‌್ಯಕ್ರಮಗಳಲ್ಲಿ ಸಿಕ್ಕರೂ ಮತ್ತೆ ಆ ಬಂಧ ಮುಂದುವರಿಯುವುದಿಲ್ಲ. ಇನ್ನೊಮ್ಮೆ ಈ ಬಂಧಗಳು ಅರಳಬೇಕೆಂದರೆ ಮತ್ತೊಂದು ಕಾರ‌್ಯಕ್ರಮದಲ್ಲೇ ಪರಸ್ಪರರ ಭೇಟಿ ಆಗಬೇಕು.ವಸ್ತುಗಳ ಜತೆಗೂ ನಿಲ್ಲುವ ನಂಟು ‘ನಾನು ಮೊಬೈಲ್ ಕೊಂಡರೆ ಒಂದು ವರ್ಷಕ್ಕಿಂತ ಹೆಚ್ಚು ಸಮಯ ಬಳಸುವುದಿಲ್ಲ. ಒಂದು ವರ್ಷದ ಬಳಿಕ ಅದು ಚೆನ್ನಾಗೇ ಇದ್ದರೂ ತಂಗಿಗೋ ತಮ್ಮನಿಗೋ ಕೊಟ್ಟು ನಾನು ಹೊಸದು ಕೊಳ್ಳುತ್ತೇನೆ’ ಅನ್ನುತ್ತಾರೆ ಸಾಫ್ಟ್‌ವೇರ್ ಉದ್ಯೋಗಿ ನವೀನ್. ಹೀಗೆ ವಸ್ತುವೊಂದನ್ನು ಕೊಳ್ಳುವಾಗಲೇ ಅದರ ಬಳಕೆಗೊಂದು ಅಂತಿನ ದಿನಾಂಕವಿಟ್ಟುಕೊಂಡೇ ಕೊಳ್ಳುವವರು ಅದೆಷ್ಟೋ ಜನ. ‘ನಾನು ಕಾರ್ ಕೊಂಡರೂ ಐದು ವರ್ಷಕ್ಕಿಂತ ಹೆಚ್ಚು ಕಾಲ ಬಳಸುವುದಿಲ್ಲ’ ಅನ್ನುವ ನಿರಂಜನ್, ‘ಬಟ್ಟೆ ಎಷ್ಟೇ ಚೆನ್ನಾಗಿದ್ದರೂ ವರ್ಷದ ಬಳಿಕ ಅನಾಥಾಶ್ರಮಕ್ಕೆ ಕೊಡುತ್ತೇನೆ’ ಎನ್ನುವ ಶೀತಲ್... ಹೀಗೆ ವಸ್ತುಗಳ ಬಳಕೆಗೂ ಕಾಲಮಿತಿ ನಿರ್ಧರಿಸಿ ತೊಡಗುವವರು ಹಲವರು.
ಅದು ಹೇಗೋ ಏನೋ, ತಿಳಿದೋ ತಿಳಿಯದೆಯೋ ಎಲ್ಲರ ಬದುಕಿನಲ್ಲೂ ಎಕ್ಸ್‌ಪೈರಿ ಡೇಟ್ ನುಸುಳಿಬಿಟ್ಟಿದೆ. ಒಂದು ಆಫೀಸ್‌ಗೆ ಕೆಲಸಕ್ಕೆಂದು ಸೇರುವಾಗಲೂ ನಾನು ಈ ಆಫೀಸ್‌ನಲ್ಲಿ ಎರಡೇ ವರ್ಷ ಕೆಲಸ ಮಾಡುತ್ತೇನೆ, ಅದಾದ ಬಳಿಕ ಇನ್ನೊಂದೆಡೆಗೆ ಜಂಪ್ ಮಾಡುತ್ತೇನೆ ಎಂದೇ ನಿರ್ಧರಿಸಿ ಸೇರುವವರು ಇಂದಿನ ಯುವಕರಲ್ಲನೇಕರು. ಈ ರೀತಿ ಡೆಡ್‌ಲೈನ್ ಇಟ್ಟುಕೊಳ್ಳದಿದ್ದರೆ ನಮ್ಮ ಉದ್ಯೋಗದಲ್ಲಿ ನಾವು ಅಂದುಕೊಂಡ ಗುರಿ ಸೇರುವುದು ಕಷ್ಟಸಾಧ್ಯ ಅನ್ನುತ್ತಾರೆ ಬೆಂಗಳೂರಿನಲ್ಲಿ ಉದ್ಯೋಗದಲ್ಲಿರುವ ಬಾಗಲಕೋಟೆಯ ಅಮೋಘ್.
ಇಂದಿನ ಬದುಕಿನಲ್ಲಿ ಸ್ಪರ್ಧೆ ಇದೆ. ಬೇಗಬೇನೇ ಗುರಿ ತಲುಪುವ, ಸಾಧನೆ ಮಾಡುವ ಅನಿವಾರ‌್ಯತೆಯೂ ಎಲ್ಲರ ಮುಂದಿದೆ. ಹೀಗಾದಾಗ ಈ ಬಗೆಯ ಲಗುಬಗೆಯ ಓಟ, ಸಮಯದ ಮಿತಿಯಿಟ್ಟ ನಡೆ ಸಹಜವೇ. ಆದರೆ, ಈ ರೇಸ್‌ನಲ್ಲಿ ಮುಂದೆ ಸಾಗುತ್ತಿದ್ದಂತೆ ಭಾವನಾತ್ಮಕತೆ ಕಡಿಮೆಯಾಗುತ್ತಾ, ಸ್ವಕೇಂದ್ರಿತ ಯೋಚನೆಯೇ ದಟ್ಟವಾಗುತ್ತದೆ. ಬದುಕಿನ ವಿಸ್ತರಣೆಗೆ ಹಂಬಲಿಸುವಾಗ ಭೌತಿಕತೆಯತ್ತ ತುಡಿಯುತ್ತಾ ಭಾವರಾಹಿತ್ಯರಾಗುವುದು ನಿಜವೇ, ಆದರೆ ಇದು ಅತಿಯಾಗದಿರುವ ಎಚ್ಚರಿಕೆ ವಹಿಸುವುದು ಮಾತ್ರ ಅನಿವಾರ‌್ಯ.
