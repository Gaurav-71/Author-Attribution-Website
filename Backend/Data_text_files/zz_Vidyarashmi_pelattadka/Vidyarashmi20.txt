ಸ್ವಂತಿಕೆ ಇದ್ದರೆ ಗೆಲುವು ಗ್ಯಾರಂಟಿ
* ವಿದ್ಯಾರಶ್ಮಿ ಪೆಲತ್ತಡ್ಕಇವರು ಬೆರಳುಗಳು ಅತ್ತಿತ್ತ ಅಲುಗಿದರೆ ಸಾಕು, ಎದುರಿರುವ ಪರದೆಯಲ್ಲಿ ಚೆಂದದೊಂದು ಚಿತ್ರ ಮೂಡುತ್ತದೆ. ಚಿತ್ರಗಳು ಮಾತಾಡುತ್ತವೆ, ನರ್ತಿಸುತ್ತವೆ, ಕಥೆಯನ್ನೂ ಹೇಳುತ್ತವೆ. ಬರಿಯ ಕೈಚಳಕದಲ್ಲೇ ನೆರಳಿನ ಮೂಲಕ ಮನರಂಜನೆ ನೀಡುವ ಉಡುಪಿಯ ಪ್ರಹ್ಲಾದ್ ಆಚಾರ‌್ಯ ಈಗ ರಾಷ್ಟ್ರಮಟ್ಟದಲ್ಲಿ ಮಿಂಚುತ್ತಿದ್ದಾರೆ. ಜಾದೂಗಾರರಾಗಿಯೇ ಪ್ರಸಿದ್ಧರಾಗಿದ್ದ ಪ್ರಹ್ಲಾದ್ ಆಚಾರ‌್ಯ ನೆರಳು-ಬೆಳಕಿನ ಕಲೆಯನ್ನು ಬಲ್ಲ ಜಗತ್ತಿನ ಕೇವಲ ಬೆರಳೆಣಿಕೆಯಷ್ಟು ಪ್ರತಿಭೆಗಳಲ್ಲಿ ಒಬ್ಬರು. ಇವರು ಹೌದಿನಿ ಎಸ್ಕೇಪ್ ಪರಿಣತರು, ಗೊಂಬೆಗಳನ್ನು ಮಾತಾಡಿಸುವ ಕಲೆಯನ್ನೂ ಬಲ್ಲವರು.
ಇತ್ತೀಚೆಗೆ ಇವರು ತಮ್ಮ ಕೈಚಳಕದೊಂದಿಗೆ ಕಲರ್ಸ್‌ ಟಿವಿ ಚಾನೆಲ್‌ನ ‘ಇಂಡಿಯಾಸ್ ಗಾಟ್ ಟ್ಯಾಲೆಂಟ್’ ರಾಷ್ಟ್ರಮಟ್ಟದ ಸ್ಪರ್ಧೆಯಲ್ಲಿ ಫೈನಲ್ಸ್ ತನಕ ತಲುಪಿ ಮಿಂಚಿದ್ದರು. ಇವರು ತಮ್ಮ ನೆರಳು-ಬೆಳಕಿನ ಕಲೆಯ ಬಲೆಯನ್ನು ಲವಲವಿಕೆ ಆನ್ ಸಂಡೆ ಮುಂದೆ ಬಿಚ್ಚಿಟ್ಟದ್ದು ಹೀಗೆ...ಇಂಡಿಯಾಸ್ ಗಾಟ್ ಟ್ಯಾಲೆಂಟ್ ಸ್ಪರ್ಧೆಯಲ್ಲಿ ಈ ಮಟ್ಟದ ಸಾಧನೆ ಮಾಡುವ ನಿರೀಕ್ಷೆ ಇತ್ತಾ? ನಿಮ್ಮ ಯಶಸ್ಸಿನ ಗುಟ್ಟೇನು?ಖಂಡಿತಾ ಇತ್ತು. ಸ್ಪರ್ಧೆಯಲ್ಲಿ ಈ ಬಾರಿ ಈ ಮಟ್ಟಕ್ಕೆ ಮುಟ್ಟಿದ ದಕ್ಷಿಣ ಭಾರತದ ಏಕೈಕ ಸ್ಪರ್ಧಿ ನಾನು. ಜನ ಬೆಂಬಲಿಸುತ್ತಾರೆ ಎಂಬ ನಂಬಿಕೆಯೊಂದಿಗೆ ನಾನು ನನ್ನ ಪ್ರದರ್ಶನ ನೀಡುತ್ತಲೇ ಬಂದೆ. ಸದಾ ಕ್ರಿಯೇಟಿವ್ ಆಗಿದ್ದು ಸವಾಲುಗಳನ್ನು ಒಪ್ಪಿಕೊಂಡು ಹೊಸತನ್ನು ಕೊಡುತ್ತಾ ಬಂದರೆ ಗೆಲುವು ಸಿಗುತ್ತದೆ ಎಂಬುದು ನನ್ನ ನಂಬಿಕೆ. ಇದರೊಂದಿಗೆ ಜನಕ್ಕೆ ಮೆಚ್ಚುಗೆಯಾಗುವುದೂ ಮುಖ್ಯ.
ನಿಮಗೆ ಸವಾಲು ಅನಿಸಿದ ಹಂತ?ಇಲ್ಲಿ ನಮಗೆ ನಾವೇ ಸವಾಲು. ನಮ್ಮ ಪ್ರದರ್ಶನವನ್ನು ನಾವೇ ಇನ್ನಷ್ಟು ಇಂಪ್ರೂವ್ ಮಾಡಿಕೊಳ್ಳುತ್ತಾ ಹೋಗಬೇಕು.ಶ್ಯಾಡೋಪ್ಲೇ ಎಲ್ಲಿ ಕಲಿತಿರಿ?ಈ ವಿಷಯದಲ್ಲಿ ಪಶ್ಚಿಮ ಬಂಗಾಳದ ಜಾದೂಗಾರ ಹಾಗೂ ಶ್ಯಾಡೋ ಕಲಾವಿದ ಅಮರ್ ಸಿಂಗ್ ನನಗೆ ಸ್ಫೂರ್ತಿ. ಭಾರತದಲ್ಲಿ ಇದನ್ನು ವೃತ್ತಿಯಾಗಿ ಸ್ವೀಕರಿಸಿರುವವರು ಇವರೊಬ್ಬರೇ. ಆದರೆ, ಅವರನ್ನು ನಾನು ಎಂದೂ ಭೇಟಿ ಮಾಡಿಲ್ಲ. ನನ್ನ ಗುರು ಉದಯ್ ಜಾದೂಗಾರ್ ನನಗೆ ಮ್ಯಾಜಿಕ್ ಜತೆಗೆ ಶ್ಯಾಡೋ ಪ್ಲೇಯನ್ನೂ ಕೊಂಚ ಕಲಿಸಿಕೊಟ್ಟರು. ಬಳಿಕ ನಾನೇ ನನ್ನ ಪರಿಶ್ರಮದಿಂದ ರೂಢಿಸಿಕೊಂಡೆ. ನೆರಳು-ಬೆಳಕಿನ ಜ್ಞಾನ, ಬೆಳಕಿನ ಕೋನ, ಅಂತರ, ಚಿತ್ರ ಮೂಡಿಸುವಿಕೆ ಇತ್ಯಾದಿಗಳನ್ನು ನಾನೇ ಗಮನಿಸಿ, ಕಲ್ಪನಾಶಕ್ತಿಯನ್ನೂ ಸೇರಿಸಿ ಈ ಕಲೆಯನ್ನು ನನ್ನಲ್ಲೇ ಬೆಳೆಸಿಕೊಂಡೆ.
ನೀವು ಮ್ಯಾಜಿಕ್ ಮೂಲಕ ಫೀಲ್ಡ್‌ಗೆ ಎಂಟ್ರಿ ಕೊಟ್ಟವರು. ಅಲ್ಲಿಂದ ಶ್ಯಾಡೋ ಪ್ಲೇಗೆ ಹೊರಳಿಕೊಂಡಿರಿ. ಯಾಕೆ?
ಜಗತ್ತಿನಲ್ಲಿ ಮ್ಯಾಜಿಕ್ ಮಾಡೋರು ಅದೆಷ್ಟೋ ಜನರಿದ್ದಾರೆ. ಹೀಗಾಗಿ ಮ್ಯಾಜಿಕ್‌ಗೆ ನಾನು ಅನಿವಾರ‌್ಯ ಅಲ್ಲ ಎನಿಸಿತು. ಆದರೆ, ಶ್ಯಾಡೋ ಪ್ಲೇಗೆ ನಾನು ಬೇಕಿದ್ದೇನೆ ಅನಿಸಿತು. ಏಕೆಂದರೆ ಇಡೀ ಜಗತ್ತಿನಲ್ಲಿ ಶ್ಯಾಡೋ ಪ್ಲೇ ಮಾಡುವವರು ಕೇವಲ ಎಂಟೋ ಹತ್ತೋ ಜನರಷ್ಟೆ.ವೃತ್ತಿಯಾಗಿ ಇದನ್ನು ಸ್ವೀಕರಿಸಲು ಒಂದು ಘಟನೆ ಪ್ರೇರೇಪಿಸಿತು. ನಾನಾಗ ಜೈಲ್ ಬ್ರೇಕ್, ಅಂಡರ್‌ವಾಟರ್ ಎಸ್ಕೇಪ್, ಫೈರ್ ಎಸ್ಕೇಪ್ ಇತ್ಯಾದಿಗಳಿಗೆ ಪ್ರಸಿದ್ಧನಾಗಿದ್ದೆ. ಇದರ ಪ್ರದರ್ಶನ ಕೊಡಲು 2009ರಲ್ಲಿ ಒಮ್ಮೆ ಜರ್ಮನಿಗೆ ಕರೆದಿದ್ದರು. ಇತರ ಭಾರತೀಯರೂ ಪ್ರದರ್ಶನ ಕೊಡಲು ಬಂದಿದ್ದರು. ಆಗ ಮುಂದಿನ ಪ್ರದರ್ಶನ ಶುರುವಾಗಲು ಇನ್ನೂ ವೇಳೆಯಿತ್ತೆಂದು ತಿಳಿಯಿತು. ಟೈಮ್ ಪಾಸ್‌ಗಾಗಿ ನಾನು ಶ್ಯಾಡೋ ಪ್ಲೇ ತೋರಿಸಿದೆ. ಇದು ಅಪಾರ ಜನಮೆಚ್ಚುಗೆ ಪಡೆಯಿತು, ಪ್ರೇಕ್ಷಕರು ಎದ್ದು ನಿಂತು ಗೌರವ ಸೂಚಿಸಿದರು. ನಾನು ಇದನ್ನೇ ವೃತ್ತಿಯಾಗಿಸಿಕೊಂಡರೆ ಹೇಗೆ ಅನ್ನಿಸಿದ್ದು ಆವಾಗ. ಆದರೆ ನನ್ನ ಪಾಲಿಗೆ ಅದೊಂದು ರಿಸ್ಕ್ ಆಗಿತ್ತು. ಇನ್ನೂ ಒಂದು ಕಲೆಯಾಗಿ ಪ್ರಸಿದ್ಧವಾಗಿರದ ಶ್ಯಾಡೋ ಪ್ಲೇಗೆ ನಾನು ಹೊಂದಿಕೊಂಡು ಹೊಸತನ್ನು ನೀಡುವುದು, ಅದಕ್ಕೊಂದು ಮಾರ್ಕೆಟ್ ಕಂಡುಕೊಳ್ಳುವುದು ನನಗೆ ಆಗ ಸವಾಲೇ ಆಗಿತ್ತು.ಮ್ಯಾಜಿಕ್‌ಗೆ ಈಗ ಬೇಡಿಕೆ ಕಡಿಮೆಯಾಗಿದೆಯೇ?ಹಾಗೇನಿಲ್ಲ. ಪ್ರೊಫೆಷನಲ್ ಆಗಿ ಮ್ಯಾಜಿಕ್ ಮಾಡೋರು ಮಾಡುತ್ತಲೇ ಇದ್ದಾರೆ. ಜಾದೂಗಾರರ ಸಂಖ್ಯೆ ಕಡಿಮೆಯಾಗಿರಬಹುದು. ಇಂಡಿಯಾಸ್ ಗಾಟ್ ಟ್ಯಾಲೆಂಟ್ ಸ್ಪರ್ಧೆಯಲ್ಲೂ ಕೆಲವು ಜಾದೂಗಾರರು ಫೈನಲ್‌ವರೆಗೆ ಬಂದದ್ದಿದೆ. ವೈಯಕ್ತಿಕ ಸಾಧನೆ, ಸ್ವಂತಿಕೆ ಇದ್ದರೆ ಗೆಲುವು ಖಂಡಿತ. ಈಗಲೂ ನಾನು ಮ್ಯಾಜಿಕ್‌ಗೆ ಮರಳಿದರೆ ಗೆದ್ದೇನು ಅನ್ನುವ ಆತ್ಮವಿಶ್ವಾಸ ಇದೆ.
ಶ್ಯಾಡೋ ಪ್ಲೇ ಕಲಿಯುವವರಿಗಾಗಿ ಸ್ಕೂಲ್ ತೆರೆಯುತ್ತೀರಾ?ಗೊತ್ತಿಲ್ಲ, ಮಾಡಬಹುದೇನೋ, ನೋಡಬೇಕು. ಶ್ಯಾಡೋಪ್ಲೇ ತರಬೇತಿ ನೀಡುವವರು ನಿಜಕ್ಕೂ ಕಡಿಮೆಯೇ. ಆದರೆ, ಇದನ್ನು ಕಲಿಯಲು ಆಸಕ್ತರು ಬರಬೇಕಲ್ಲ... ಈಗಾಗಲೇ ಕೇರಳ, ತಮಿಳುನಾಡಿನಿಂದ ಹಲವರು ಬಂದು ಕಲಿತು ಹೋಗಿದ್ದಾರೆ, ಬರುತ್ತಿದ್ದಾರೆ.ಶ್ಯಾಡೋಪ್ಲೇಯಲ್ಲಿ ಹಲವು ಹೊಸತುಗಳನ್ನು ತಂದವರು ನೀವು. ಇದರಲ್ಲಿ ಹೊಸತೊಂದು ಪ್ರಯೋಗ ಮಾಡಲು, ಹಾಡನ್ನೋ ಥೀಮ್ ಅನ್ನೋ ಸಿದ್ಧಪಡಿಸಲು ಎಷ್ಟು ಸಮಯ ಬೇಕಾಗುತ್ತದೆ?ಇಷ್ಟೇ ಸಮಯವೆಂದು ನಿರ್ದಿಷ್ಟವಾಗಿ ಹೇಳಲಾಗುವುದಿಲ್ಲ. ಕೆಲವು ಸರ್ತಿ ಐದಾರು ತಿಂಗಳುಗಳೇ ಬೇಕಾಗಿದ್ದುದುಂಟು. ಗೋವಿನ ಹಾಡನ್ನು ಸಂಕಲಿಸಲು ಆರು ತಿಂಗಳು ಹಿಡಿದಿತ್ತು. ಸಂಕೀರ್ಣ ಥೀಮ್ ಆಗಿದ್ದರೆ ಅಳವಡಿಕೆಗೆ ತಿಂಗಳುಗಳಿಂದ ವರ್ಷವೇ ಹಿಡಿಯಬಹುದು. ಸರಳವಾಗಿದ್ದರೆ ಬೇಗ ಮುಗಿಸಬಹುದು.ಶ್ಯಾಡೋಪ್ಲೇ ಆರ್ಥಿಕವಾಗಿಯೂ ಲಾಭದಾಯಕವೇ? ಇದನ್ನು ನೆಚ್ಚಿಕೊಂಡದ್ದಕ್ಕೆ ಎಂದಾದರೂ ಪಶ್ಚಾತ್ತಾಪ ಪಟ್ಟಿದ್ದಿದೆಯೇ? ಇಲ್ಲ, ಆ ಬಗ್ಗೆ ರಿಪೆಂಟ್ ಮಾಡೋ ಅಗತ್ಯ ಎಂದೂ ಬಂದಿಲ್ಲ. ಶ್ಯಾಡೋ ಪ್ಲೇ ಮಾಡಲು ತೊಡಗಿದ ಬಳಿಕ ನಾನು ಇನ್ನಾವುದೇ ಉದ್ಯೋಗವನ್ನೋ ವ್ಯವಹಾರವನ್ನೋ ಮಾಡಿಯೇ ಇಲ್ಲ.
ನಿಮ್ಮ ಶ್ಯಾಡೋ ಪ್ಲೇ ಸಾಹಸಗಳಿಗೆ ಕುಟುಂಬದ ಸಾಥ್ ಕೂಡ ಇದೆಯೇ?ನನ್ನ ಪತ್ನಿ ಪೂರ್ಣಿಮಾ ಹೋಮ್ ಮೇಕರ್. ಆಕೆ ಮನೆಯ ಎಲ್ಲ ತಲೆಬಿಸಿಗಳನ್ನೂ ವಹಿಸಿಕೊಂಡು ನಿಭಾಯಿಸುತ್ತಿರುವುದರಿಂದ ನಾನು ಇದರಲ್ಲಿ ತಲ್ಲೀನ. ನಾನು ಶ್ಯಾಡೋಪ್ಲೇಗೆ ಹೊರಳಿಕೊಂಡ ಆರಂಭದ ದಿನಗಳಲ್ಲಂತೂ ಆರ್ಥಿಕವಾಗಿ ಇದು ಆದಾಯಕರವೇ ಎಂಬಿತ್ಯಾದಿ ಸಂದೇಹಗಳ ಮಧ್ಯೆ ಆಕೆ ನನ್ನ ಮೇಲೆ ಅಪಾರ ಭರವಸೆ ಇಟ್ಟುಕೊಂಡಿದ್ದಳು. ಮ್ಯಾಜಿಷಿಯನ್ ಆಗಿರುವ ಆಕೆಯೂ ಶ್ಯಾಡೋ ಪ್ಲೇ ಕಲಿತಿದ್ದಾಳೆ, ನನ್ನ ಜತೆ ಸ್ಟೇಜ್ ಶೋಗಳಲ್ಲಿ ತಾನೂ ನೆರವಾಗುತ್ತಾಳೆ. 13 ವರ್ಷದ ಮಗಳು ಪೂಜಾ ಹಾಗೂ 11 ವರ್ಷದ ಮಗ ಪ್ರತೀಕ್ ಕೂಡ ಕಲಿತಿದ್ದಾರೆ, ಶೋಗಳಲ್ಲಿ ಪಾಲ್ಗೊಳ್ಳುತ್ತಾರೆ. ಶ್ಯಾಡೋ ಪ್ಲೇಗೆ ಎರಡಕ್ಕಿಂತ ಹೆಚ್ಚು ಕೈಗಳಿದ್ದರೆ ಇನ್ನಷ್ಟು ಅನುಕೂಲ.

