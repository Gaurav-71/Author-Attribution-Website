ಈ ರೀತಿಯಾಗಿ ಅನೇಕ ಹೊಸ ಮತ್ತು ಹಳತನ್ನು ಕುರಿತಂತೆ ಇರುವ
ಗಾದೆಗಳನ್ನು ಅವರು ಕೋಟ್ ಮಾಡುತ್ತಾ ಹೋಗುತ್ತಾರೆ ಹಳೆಯ ಕೃತಿಗಳು, ಹಳೆಯ
ಶಿಲ್ಪ ಕಲಾಕೃತಿಗಳಿಗೆ ನಾವು ಮನಸೊಲುವುದನ್ನು ಅವರು ಗೇಲಿ ಮಾಡುತ್ತಾರೆ.

 

ಮಣ್ಣಲ್ಲಿ ಹೊತಿಟ್ಟ ಇತ್ತೀಚಿನ ಒಂದು ವಿಗ್ರಹವನ್ನು ಪ್ರಾಚೀನ ಕಾಲದ್ದೆಂದು
ತಂದು ಕೊಟ್ಟಾಗ ಅದಕ್ಕೆ ಎಲ್ಲಿಲ್ಲದ ಬೆಲೆ ಉಂಟಾಗುತ್ತದೆ. ಅದೇ ರೀತಿ ಚಿತ್ರಕೃತಿಗಳಿಗೂ
ನಾವು ಮನಸೋಲುತ್ತೇವೆ.
ಕವಿ ರವೀಂದ್ರರು ತಮ್ಮ ಕೆಲವು ಕವಿತೆಗಳನ್ನು ಪ್ರಾಚೀನ ಕವಿ ಬಾನು ಸಿಂಹನ
ಕವಿತೆಗಳೆಂದು ಪ್ರಕಟ ಮಾಡಿದರು. ಅದು ನಿಜವೇನೋ ಎಂಬಂತೆ ಬಹಳ ಜನ
ನಂಬಿದರು. ಅಷ್ಟೇ ಅಲ್ಲ, ಜರ್ಮನಿಯಲ್ಲಿದ್ದ ನಿಶೀಕಾಂತ ಚಟರ್ಜಿ ಎಂಬ ಬಂಗಾಳಿ
ವಿದ್ವಾಂಸ ಈ ‘ಬಾನು ಸಿಂಹನ’ನ ಕವಿತೆಗಳ ಮೇಲೆ ವಿಮರ್ಶೆ ಬರೆದು ಡಾಕ್ಟರೇಟ್
ಸಹ ತೆಗೆದುಕೊಂಡಿದ್ದು ಸೋಜಿಗದ ವಿಷಯ ಎಂದು ಅ.ನ.ಕೃ.ರವರು ನಗೆಯಾಡುತ್ತಾರೆ.
ಹಳೆಯದನ್ನು ಎಲ್ಲ ಕಾಲದಲ್ಲೂ ನಾವು ಗೌರವಿಸುತ್ತೇವೆ. ಮನೆಯಲ್ಲಿ ಹಳೆಯ
ತೊಲೆಗಳು, ಜಂತೆಗಳು ಗೆದ್ದಲು ತಿಂದಿದ್ದರೂ ಸಹ ಅದು ಹಳಬರ ಸೃಷ್ಟಿ ಎಂದು
ನಾವು ಅದನ್ನು ಗೌರವಿಸುತ್ತೇವೆ. ಕನ್ನಡ ಸಾಹಿತ್ಯ ಪರಿಷತ್ತಿನ ಕಟ್ಟಡ ಎಷ್ಟೇ
ಶಿಥಿಲವಾಗಿದ್ದರೂ, ಹೈ ಕೋರ್ಟಿನ ಕಟ್ಟಡ ಇನ್ನೇನು ತಲೆಯ ಮೇಲೆ
ಬೀಳುವಂತಿದ್ದರೂ ಸಹ ಅದನ್ನು ಕೆಡೆವಿ ಹೊಸದನ್ನು ಕಟ್ಟಲು ಹೋದರೆ ನಾವು
ಆಕ್ರೋಶ ವ್ಯಕ್ತ ಪಡಿಸುತ್ತೇವೆ. ಹಳೆಯದೆಂದರೆ ನಮಗೆ ಅಷ್ಟು ಪ್ರಿಯ!
‘ಪೊರಕೆ’ ಸಂಕಲನದಲ್ಲಿರುವ ಹರಟೆಗಳನ್ನು ಅ.ನ.ಕೃ. ಬರೆದಿದ್ದು ಸ್ವಾತಂತ್ರ್ಯ
ಪೂರ್ವದಲ್ಲಿ. ಆ ಕಾಲದಲ್ಲೂ ಸಹ ಇದೇ ಮನೋಭಾವ ಇದ್ದಿದ್ದನ್ನು ಅ.ನ.ಕೃ.ರವರು
ಚಿತ್ರಿಸುತ್ತಾರೆ. ಆದರೆ ಎಲ್ಲ ಹಳೆಯದನ್ನು ಒಳ್ಳೆಯದು ಎಂದು ಹೇಳಲಾಗದು.

 

“ಹಳೆಯ ಹೆಂಡ ರುಚಿ ಇರಬಹುದು. ಆದರೆ ಹಳೆಯ ಟೀ ರುಚಿಯೇ”
“ಹಳೆಯ ಅಕ್ಕಿ ಒಳ್ಳೆಯದು, ಆದರೆ ಹಳೆಯ ರಾಗಿ ಒಳ್ಳೆಯದೇ”

 

ಯೂರೋಪಿನ ಟ್ರಾಮ್, ಬಸ್, ರೈಲುಗಳಲ್ಲಿ ಹಳಬರಿಗೆ ಜಾಗ ಸಿಕ್ಕುವುದೇ
ದುರ್ಲಭ ಎಂದು ಅ.ನ.ಕೃ ಹೇಳುತ್ತಾರೆ. “ಆದರೆ ತರುಣಿಯೊಬ್ಪಳು ಹಾಯ್ದು
ಬಂದರೆ ಅವಳ ರೂಪ ಲಾವಣ್ಯಕ್ಕೆ ಮನಸೋತ ಬಂದಿಯ ಜನ ಎದ್ದು ಅವಳಿಗೆ
ದಂಡಿಯಾಗಿ ಸೀಟು ಬಿಟ್ಟುಕೊಡಲು ಹಾತೊರೆಯುತ್ತಾರೆ. ಅದಕ್ಕೇ ಇರಬೇಕು
ಮುದುಕರು ಮೀಸೆಗೆ ಕಪ್ಪು ಹಚ್ಚಿಕೊಂಡು ಹೊಸ ಮದುವೆಗೆ ಸನ್ನದ್ಧರಾಗುವುದು.
ಅದಕ್ಕೇ ದುರ್ಗಾಕೋಟೆ, ಸವಿತಾದೇವಿ, ಸುಲೋಚನ ಮೊದಲಾದ ಸಿನಿಮಾ
ನಟಿಯರು ಪ್ರಾಯದ ಪ್ರಣಯ ಕತೆಗಳನ್ನೇ ಆಯ್ದುಕೊಂಡು ಅಭಿನಯಿಸುವುದು.”

 

ಜನರ ಮನಸ್ಥಿತಿ ಬಹಳ ವಿಚಿತ್ರವಾದ್ದು. ಹಳೆಯದೆಂದ ಕೊಡಲೇ ಅವರಿಗೆ
ಎಲ್ಲಿಲ್ಲದ ಮಮಕಾರ ಶುರುವಾಗುತ್ತದೆ. ಇಂಗ್ಲಿಷ್ ಗಾದೆಯನ್ನು ಸಹಜವಾಗೇ ಅ.ನ.ಕೃ.
ನೆನಪು ಮಾಡಿಕೊಳ್ಳುತ್ತಾರೆ. ಹೊಸ ಮದ್ಯವನ್ನು ಹಳೆಯ ಶೀಶೆಯಲ್ಲಿ ತುಂಬಿಕೊಟ್ಟರೇ
ಅದಕ್ಕೆ ಬೆಲೆ ಜಾಸ್ತಿ. ಗಾಂಧೀಜಿಯವರು ಚರಕ ಯಂತ್ರವನ್ನು ಕಂಡು ಹಿಡಿದರು
ಎಂದರೆ ನಮ್ಮ ಜನಕ್ಕೆ ಕೋಪ, ಅದು ಶ್ರೀಕೃಷ್ಣನ ಸುದರ್ಶನ ಚಕ್ರದ ಅಪರಾವತಾರ
ಎಂದರೆ ಜನಕ್ಕೆ ಬಹಳ ಖುಷಿಯಾಗುತ್ತದೆ. ಸಾಮ್ಯವಾದ ಕಾರಲ್ ಮಾರ್ಕ್ಸ್ ನಿಂದ
ಆರಂಭವಾಯಿತೆಂದರೆ ಅವರಿಗೆ ತಿರಸ್ಕಾರ. ಅದು ರಾಮಾಯಣದ ಕಿಷ್ಕಿಂದಾ
ಕಾಂಡದಿಂದ ಬಂತು. ಹನುಮಂತ ಹಿಂದೂಸ್ತಾನದ ಹಿರಿಯ ಸಾಮ್ಯವಾದಿ ಎಂದು
ಹೇಳಿದರೆ ಜನಕ್ಕೆ ಬಹಳ ಅಪ್ಯಾಯಮಾನವಾಗಿರುತ್ತದೆ. ಇದೇರೀತಿ ವಿಜ್ಞಾನ ಯುಗದ
ಶೋಧನೆಗಳು ಕ್ಯೂರಿ, ಎಡಿಸನ್, ನೋಬಲ್ ರಾಂಟ್ಜನ್ ಇವರಿಂದ ಬಂದಿತೆಂದರೆ
ನಮ್ಮ ಜನಗಳು ಸಹಿಸುವುದಿಲ್ಲ. ಅವು ಸಾಮವೇದರಿಂದ ಬಂದವು ಎಂದರೆ ಭಯ
ಭಕ್ತಿಯಿಂದ ಜನ ಇಷ್ಪವಡುತ್ತಾರೆ.”

 

ಆದರೆ ಈ ಹಳೆಯದು ಎಲ್ಲ ಕಡೆಯಲ್ಲೂ ನಾವು ಒಪ್ಪುವ ರೀತಿಯಿಲ್ಲ ಎಂದು
ಅ.ನ.ಕೃ. ಹೇಳುತ್ತಾರೆ. ಹಳೆಯ ಬ್ಲೇಡಿಗಿಂತ ಹೊಸ ಬ್ಲೇಡು ಎಷ್ಟೋ ವಾಸಿ.
“ಚುಚ್ಜುವ ಕೆರಕ್ಕಿಂತ ಕಚ್ಚುವ ಶುನಿ ಲೇಸು” ಶ್ರೇಷ್ಟ ಎಂದು ಸರ್ವಜ್ಞ ಹೇಳಿದ್ದಾನೆ.
ಹಳೆಯ ಪಾದರಕ್ಷೆಗಳಿಗೆ ಅಂತ ಮನ್ನಣೆ ಸಿಗುವುದಿಲ್ಲ. ಒಂದು ವೇಳೆ ನಾವು
ಹಳೆಯ ಪಾದರಕ್ಷೆಯನ್ನು ಹಾಕಿಕೊಂಡು ಹೋಗುವುದೇ ಆದರೆ ಅದರ ಜೊತೆಗೆ
ಹತ್ತು ಮೊಳೆಗಳು, ಒಂದು ಕಲ್ಲನ್ನು ಇಟ್ಟುಕೊಂಡು ಹೋಗಬೇಕು. ಎಲ್ಲಿ ಪಾದರಕ್ಷೆ
ಕೈಗೆ ಬಂದರೂ ಅಲ್ಲಲ್ಲೇ ನಾವು ರಿಪೇರಿ ಮಾಡುತ್ತಾ ಮುಂದೆ ಹೋಗಬೇಕಾದ
ಅನಿವಾರ್ಯ ಸಹ ಅಂದಿನ ಕಾಲದಲ್ಲಿ ಇದ್ದುದನ್ನೂ ಅ.ನ.ಕೃ.ರವರು ಚಿತ್ರಿಸುತ್ತಾರೆ.
ಇನ್ನು ವೇಷ ಭೂಷಣಗಳಲ್ಲಿ ಸಹ ಹಳೆಯದನ್ನು ಮರೆತು, ಹೊಸದನ್ನು ಇಷ್ಟಪಡುವ
ಮಂದಿ ಒಂದು ಕಡೆಯಾದರೆ ಹಳೆಯದನ್ನೇ ಮತ್ತೆ ಹೊಸ ಫ್ಯಾಷನ್ ಎಂಬ ರೀತಿಯಲ್ಲಿ
ಧರಿಸುತ್ತಿರುವ ಯುವ ಜನಾಂಗ ಮತ್ತೊಂದು ಕಡೆ ಇರುವುದನ್ನು ಗುರುತಿಸುತ್ತಾರೆ.

 

ಮುದುಕಿಯರು ಮುಖಕ್ಕೆ ಪೌಡರ್, ಕಿವಿಗೆ ಲೋಲಾಕ್ ಗಳನ್ನು ಧರಿಸಿಕೊಂಡರೆ
ತರುಣಿಯರು ಹಳೆಯದ ಕಾಲದ ಕಡಗ, ಬುಗಡಿ, ವಂಕಿಗಳನ್ನು ಹಾಕಲಾರಂಭಿಸಿದ್ದಾರೆ.
ಮುದುಕಿಯರಿಗೆ ಬೇಕಾಗಿದ್ದ ಕುತ್ತಾಲ, ಕೊಯಿಮತ್ತೂರು, ಇಳಕಲ್ ಸೀರೆಗಳು ಇವತ್ತು
ತರುಣಿಯರಿಗೆ ಲೇಟೆಸ್ಟ್ ಫ್ಯಾಷನ್ ಹೆಸರಿನಲ್ಲಿ ಪ್ರಿಯವಾಗುತ್ತಿದೆ. ಈರೀತಿ ‘ಹೊಸದು
– ಹಳೆಯದರ’ ವಿಷಯದ ಬಗ್ಗೆ ಅ.ನ.ಕೃ.ರವರು ಹರಟೆ ಹೊಡೆಯುತ್ತಾ ಹೋಗುತ್ತಾರೆ.
ಹರಟೆಗೆ ಆಯ್ಕೆ ಮಾಡುವ ವಿಷಯ ಮಹತ್ವದ್ದಾಗಿರಬೇಕೆಂದಿಲ್ಲ. ಹರಟಲು
ಶುರು ಮಾಡಿದ ಮೇಲೆ ಅದಕ್ಕೆ ಮಹತ್ವ ತಾನಾಗಿಯೇ ಬರುತ್ತದೆ ಇಡೀ ಪ್ರಪಂಚವೇ
ಹರಟೆಗೆ ವಿಷಯವಾಗಬಹುದು. ಘನವಾದ ವಿಷಯವನ್ನು ಎತ್ತಿಕೊಂಡು ಲಘುವಾಗಿ
ಬರೆಯುವುದು. ಲಘುವಾದ ವಿಷಯಗಳನ್ನು ಎತ್ತಿಕೊಂಡು ಬಹಳ ಅಲಂಕಾರಿಕ
ಶೈಲಿಯಲ್ಲಿ ಸುಂದರವಾಗಿ ಬರೆಯುವುದು ಹರಟೆಯ ಲಕ್ಷಣ ಸಮಾಜದ ವ್ಯಕ್ತಿಯ
ಓರೆಕೋರೆಗಳನ್ನು ಹರಟೆಗಾರ ವ್ಯಂಗ್ಯಚಿತ್ರಕಾರನಂತೆ ರೂಪಿಸುತ್ತಾನೆ. ಅವರ ಮಾತಿನಲ್ಲಿ
ಸತ್ಯ ತುಂಬಿರುತ್ತದೆ. ಉತ್ಪ್ರೇಕ್ಷೆಯನ್ನು ಅವನು ಒಂದು ಆಯುಧವಾಗಿ ಬಳಸುತ್ತಾನೆ.
ಯಾವುದೇ ವಿಷಯವನ್ನು ಅತಿಶಯೋಕ್ತಿಯಾಗಿ ತೆಗೆದುಕೊಂಡು ಹೋಗಿ ಅಲ್ಲಿ
ನಗೆಯೆಬ್ಬಿಸಿ ಸ್ಫೋಟ ಗೊಳಿಸುವುದು ಹರಟೆಗಾರನ ಒಂದು ರೀತಿ. ಈ ಮಧ್ಯೆ
ಸಮಾಜಲ್ಲಿರುವಂತಹ ಸಣ್ಣಪುಟ್ಟ ವಿಷಯಗಳನ್ನು ಅವನು ತನ್ನ ಲೇಖನಿಯಿಂದಲೇ
ಚುಚ್ಚಲು ಶುರು ಮಾಡುತ್ತಾನೆ.
ಅನಕೃರವರು ರೋಗ ಎಂಬ ಒಂದು ಹರಟೆಯಲ್ಲಿ ರೋಗಗಳ ಬಗ್ಗೆ ಪ್ರಸ್ತಾಪ
ಮಾಡುತ್ತಾರೆ. ಇದು ಕೇವಲ ದೈಹಿಕವಾಗಿ ಬರುವ ರೋಗ ಮಾತ್ರವಲ್ಲ ಮಾನಸಿಕವಾಗಿ
ಬರುವ ರೋಗ, ಧಿಕಾರಕ್ಕಾಗಿ ಬರುವ ರೋಗ, ಪ್ರೀತಿಗಾಗಿ ಬರುವ ರೋಗ, ಹೀಗೆ
ಬೇರೆ ರೀತಿಯ ರೋಗಗಳನ್ನು ಸಹ ಅವರು ಹಾಸ್ಯಮಯವಾಗಿ ಚಿತ್ರಿಸುತ್ತಾರೆ.
ಸಾಮಾನ್ಯ ರೋಗಗಳಿಗೆ ಅಂದರೆ ದೈಹಿಕ ರೋಗಗಳಿಗೆ ಡಾಕ್ಟರುಗಳು, ಹಕೀಮರು,
ಪಂಡಿತರು ಚಿಕಿತ್ಸೆ ಮಾಡಬಲ್ಲರು.

 

“ಆದರೆ ಕೆಲವು ವಿಶೇಷ ರೋಗಗಳಿವೆ. ಅವುಗಳಿಗೆ ಸಾಮಾಜಿಕ ವ್ಯಾಪ್ತಿ ಇದೆ.
ಸಾಂಕ್ರಾಮಿಕ ಸ್ವರೂಪ ಬಹಳ ಹೆಚ್ಚಿ, ನಿಧಾನದ ಮೇರೆಯನ್ನು ಮೀರಿ ನಿಂತು
ಬಿಟ್ಟಿವೆ. ಸಭೆಗಳಲ್ಲಿ ಅಧ್ಯಕ್ಷರಾಗಬೇಕೆನ್ನುವುದು ಒಂದು ರೋಗ. ಪಂಡಿತನಾದ
ಉಪನ್ಯಾಸಕನು ಮಂಡಿಸಿದ ವಿಷಯವನ್ನೇ ಅಧ್ಯಕ್ಷ ಹೆಚ್ಚು ಬಲ್ಲವನಂತೆ ಟೀಕೆ
ಮಾಡುವುದು ಮತ್ತೊಂದು ರೋಗ. ನಾವು ಸಭೆಗಳಿಗೆ ಬರಬೇಕಾದರೆ ಅಧ್ಯಕ್ಷರೇ
ಆಗಬೇಕೆಂದು ಪಟ್ಟು ಹಿಡಿಯುವುದು ಮತ್ತೊಂದು ರೋಗ. ಬಿರುದು ಬಾವಲಿಗಳಿಗೆ
ಹೋರಾಡುವ ರೋಗ. ಇತ್ತೀಚೆಗೆ ಹೆಚ್ಚುತ್ತಿದೆ. ಇದು ಅನಕೃರವರ ಕಾಲದಲ್ಲಿ
ಶುರುವಾಗಿದ್ದು . ಮೂರೂವರೆ ಆಣೆ ಬೆಲೆಬಾಳುವ ಪಾರ್ಲಿಮೆಂಟ್ ಕಾಗದಕ್ಕಾಗಿ
ಅಂದರೆ ಒಂದು ಪ್ರಶಸ್ತಿ ಪತ್ರಕ್ಕಾಗಿ ಇಡೀ ಜೀವಮಾನದ ಆದಾಯ, ನೀತಿ, ಧರ್ಮಗಳನ್ನು
ಜನ ಬಲಿಕೊಡುವುದು ಮತ್ತೊಂದು ರೋಗವಾಗುತ್ತದೆ.

 

“ರಾಜರಿಂದ ಮನ್ನಣೆ ಸಿಗಬೇಕು. ಅರಮನೆ, ಗುರುಮನೆಗಳಿಗೆ ಆಹ್ವಾನ
ಪತ್ರಿಕೆಯನ್ನು ತರಿಸಿಕೊಳ್ಳಬೇಕೆಂದು ಹಣವನ್ನು ಖರ್ಚುಮಾಡುವ ಜನರೂ ಇದ್ದಾರೆ.
ಈ ರೋಗಕ್ಕೆ ಮದ್ದೇ ಇಲ್ಲ” ಎಂಬುದಾಗಿ ಅ.ನ.ಕೃ.ರವರು ಹೇಳುತ್ತಾರೆ. ರಾಜ್ಯಪ್ರಶಸ್ತಿಗಾಗಿ,
ಕೆಂಪೇಗೌಡ ಪ್ರಶಸ್ತಿಗಾಗಿ ಲಾಬಿ ನಡೆಸಿ ಕಂಬಗಳನ್ನು ಸುತ್ತಿ ಪ್ರಶಸ್ತಿಗಾಗಿ ಗಿಂಜುವ
ಪ್ರವೃತ್ತಿಯನ್ನು ಇಂದೂ ಸಹ ನೋಡಬಹುದು.

 

ಲೋಕದಲ್ಲಿ ನಾಗರೀಕತೆ ಹೆಚ್ಚಿದಂತೆ ರೋಗಗಳೂ ಹೆಚ್ಚುತ್ತವೆ. ನಾಗರೀಕತೆಯೇ
ಒಂದು ರೋಗ ಎಂದು ಲೇಖಕರು ಟೀಕಿಸುತ್ತಾರೆ. ಈ ರೋಗ ಕೇವಲ ಪ್ರಾಪಂಚಿಕ
ಜಗತ್ತಿಗೆ ಸೇರಿದ್ದಲ್ಲ. ಅದು ಆಧ್ಯಾತ್ಮಿಕ ಲೋಕವನ್ನೂ ಸಹ ಆವರಿಸುತ್ತದೆ. ಕೆಲವರಿಗೆ
ಮೂರು ನಾಮ, ಗಂಧಾಕ್ಷತೆ, ಗೋಫಿ ಚಂದನಗಳನ್ನು ಕಂಡರೆ ತುಂಬಾ ಇಷ್ಟ.
ಇವು ಇಲ್ಲವಾದರೆ ಅವರಿಗೆ ಮಾತಾಡಲಾಗುವುದಿಲ್ಲ. ಮನೆಯಿಂದ ಆಚೆಗೆ
ಬರಲಾಗುವುದಿಲ್ಲ. ಇನ್ನು ಕೆಲವು ಸಾಹಿತಿಗಳಿಗೆ ಸವರಿಕೊಳ್ಳಲು ಗಡ್ಡವಿರಬೇಕು.
ನಡೆಯುವಾಗ ಬ್ಯಾಲೆನ್ಸ್ ಸಿಗಲು ಪಕ್ಕದಲ್ಲಿ ಶೋಲ್ಡರ್ ಬ್ಯಾಗ್ ಇರಬೇಕು ಅದಿಲ್ಲವಾದರೆ
ಅವರಿಗೆ ದೈನಂದಿನ ಕೆಲಸಗಳು ಸಹ ನಡೆಯುವುದಿಲ್ಲ. ಇದೂ ಸಹ ಒಂದು ರೋಗ.

 

ಕೆಲವು ರೋಗಿಗಳಿಗೆ ಮೈಯಲ್ಲಿ ಕಾವು ಹುಟ್ಟಲಿ ಎಂದು ಬ್ರಾಂಡಿಯನ್ನು ಡಾಕ್ಟರು
ಕೊಡುತ್ತಾರೆ. ರೋಗ ವಾಸಿಯಾದ ಮೇಲೆ ಕೂಡ ಆ ರೋಗಿ ಬ್ರಾಂಡಿಯನ್ನು
ಬಿಡುವುದಿಲ್ಲ. ಹೀಗೆ ರೋಗವೇ ಒಂದು ಚಟವಾಗಿ ಬದಲಾವಣೆ ಆಗುವುದನ್ನು
ಅ.ನ.ಕೃ.ರವರು ಬಹಳ ತಮಾಷೆಯಾಗಿ ಚಿತ್ರಿಸುತ್ತಾರೆ.

 

ಪೂರಕೆ ಎಂಬ ಹರಟೆಯಲ್ಲಿ ಅ.ನ.ಕೃ.ರವರು ಮೂಲೆಯಲ್ಲಿರುವ ಪೊರಕೆ ಅದೆಷ್ಟು
ಮುಖ್ಯ ಎಂಬುದನ್ನು ವರ್ಣಿಸುತ್ತಾ ಹೋಗುತ್ತಾರೆ. “ಎಂಥ ರಾಜ ಮಹಾರಾಜನೇ
ಆಗಲಿ, ಮಹಾ ಕವಿಯೇ ಆಗಲಿ ಪೂರಕೆ ಸಹಾಯವಿಲ್ಲದೆ ಬಾಳಲಾರ. ಎಷ್ಟೇ
ದೊಡ್ಡ ಮನೆಯಿದ್ದರೂ ಸಹ ಆ ಮನೆಯಲ್ಲಿ ಧೂಳು ತುಂಬಿದಾಗ ರೋಗ ರುಜಿನಗಳಿಗೆ
ದಾರಿಯಾಗುತ್ತದೆ. ಆ ಕಸವನ್ನು ತೆಗೆಯಲು ನಮಗೆ ಹೊಸ ಪೂರಕೆ ಬೇಕೇ ಬೇಕು.
ಕಸಬರಿಗೆಯನ್ನು ನಾವು ನಿಕೃಷ್ಟವಾಗಿ ಕಂಡು ಮೂಲೆಯಲ್ಲಿಟ್ಟರೂ ಸಹ ಅದು
ವ್ಯಕ್ತಿಗೆ ಅತ್ಯಂತ ಮುಖ್ಯವಾದ್ದು” ಎಂಬುದಾಗಿ ಲೇಖಕರು ಹೇಳುತ್ತಾರೆ. ಈ ಪೂರಕೆಗಳನ್ನು
ಹಿಡಿಯುವುದೇ ಒಂದು ಅವಮಾನದ ವಿಷಯ ಎಂದು ಒಂದು ಕಾಲದಲ್ಲಿ
ತಿಳಿದಿದ್ದರು. ಆದರೆ ರಾಜಕಾರಣಿಗಳು ಹಾಗೂ ನಟಿ ಮಣಿಗಳು ಪೊರಕೆ ಹಿಡಿದು
ರಸ್ತೆಗೆ ಬಂದು ಪೋಸ್ ಕೊಟ್ಟ ನಂತರ ಪೊರಕೆಗಳನ್ನು ಹಿಡಿದು ಗುಡಿಸಲು ನಮ್ಮ
ಯುವ ಪಡೆಯೇ ಮುಂದಾಗಿದೆ ಎಂಬುದಾಗಿ ತಮಾಷೆ ಮಾಡುತ್ತಾರೆ.

 

ಶ್ರಾದ್ಧದ ಬಗ್ಗೆ ಅ.ನ.ಕೃ.ರವರು ತಮ್ಮದೇ ಆದ ರೀತಿಯಲ್ಲಿ ವ್ಯಾಖ್ಯಾನ ಮಾಡುತ್ತಾರೆ.
ಶ್ರಾದ್ಧದ ಸುಖ ಸಿಗಬೇಕಾದರೆ ಮನುಷ್ಯ ಸಾಯಲೇಬೇಕು ಎಂದು ಹರಟೆ
ಪ್ರಾರಂಭಿಸುತ್ತಾರೆ.

 

ಪಿತೃಲೋಕದಲ್ಲಿರುವ ನಮ್ಮ ಹಿರಿಯರಿಗೆ ಸಹಾಯವಾಗಲಿ ಎಂದು ಇಲ್ಲಿ ನಾವು
ತರ್ಪಣ ಬಿಡುವುದು ಎಷ್ಟು ಮಾತ್ರ ಸರಿ ಎನ್ನಲು ಒಂದು ಕಥೆಯನ್ನು ಅವರು
ಹೇಳುತ್ತಾರೆ.

 

ಒಂದು ದಿನ ಕೆಲವು ಬ್ರಾಹ್ಮಣರು ನದಿಯ ನೀರಿನಲ್ಲಿ ನಿಂತು ಪಿತೃಗಳಿಗೆ
ತರ್ಪಣ ಕೊಡುತ್ತಿದ್ದರಂತೆ
“ಏಕೆ ಹೀಗೆ ಮಾಡುತ್ತಿದ್ದೀರಿ” ಎಂದು ದಾಸರು ಕೇಳಿದರು.

 

ನಮ್ಮ ಪಿತೃಗಳಿಗೆ ದಾಹ ಇರುತ್ತದೆ. ಅವರ ಬಾಯಾರಿಕೆ ಉಪಶಮನ ಆಗುವುದಕ್ಕೆ
ಈ ತರ್ಪಣ ಎಂದು ಬ್ರಾಹ್ಮಣರು ಹೇಳಿದರು.

 

ದಾಸರು ದಕ್ಷಿಣದ ಕಡೆ ಮುಖವನ್ನು ಮಾಡಿ ಬೊಗಸೆ ನೀರನ್ನು ಎತ್ತಿ ಚೆಲ್ಲಲು
ಶುರು ಮಾಡಿದರು.
ಇದು ಯಾಕೆ ಹೀಗೆ ಮಾಡುತ್ತಿದ್ದೀರಿ ಎಂದು ಬ್ರಾಹ್ಮಣರು ಕೇಳಿದಾಗ ನೂರಾರು
ಮೈಲಿಗಳ ಆಚೆ ನಮ್ಮ ಗದ್ದೆ ಇದೆ. ನೀರಿಲ್ಲದೆ ಪೈರು ಒಣಗುತ್ತಿದೆ. ಅಲ್ಲಿಗೆ ನೀರನ್ನು
ಸರಬರಾಜು ಮಾಡುತ್ತಿದ್ದೇನೆ ಎಂದಾಗ ಬ್ರಾಹ್ಮಣರು ನಕ್ಕರಂತೆ.

 

“ಅಯ್ಯೋ ಮೂಡ! ನೂರಾರು ಮೈಲಿ ದೂರದಲ್ಲಿರುವ ಗಂಗೆ ಇಲ್ಲಿಂದ
ನೀರು ಸಾಗಿಸಲು ಆಗುತ್ತದೆಯೇ”

 

“ನೂರಾರು ಮೈಲಿ ದೂರದಲ್ಲಿರುವ ಗದ್ದಗೆ ನೀರು ಕಳಿಸುವುದು
ಇಲ್ಲಿಂದಾಗುವುದಿಲ್ಲ. ಆದರೆ ಕೋಟ್ಯಾನು ಕೋಟಿ ಮೈಲಿಗಳ ಆಚೆ ಇರುವ ಪಿತೃಲೋಕಕ್ಕೆ
ನಿಮ್ಮ ತರ್ಪಣದ ನೀರು ಕಳಿಸಲು ಸಾಧ್ಯವೇ” ಎಂದು ದಾಸರು ಮರು ಪ್ರಶ್ನೆ
ಮಾಡುತ್ತಾರೆ. ಈ ರೀತಿಯಾಗಿ ವಿಚಾರವಾದವನ್ನು ತಮ್ಮ ಹರಟೆಗಳಲ್ಲಿ ಅ.ನ.ಕೃ.ರವರು
ಮಂಡಿಸುತ್ತಾರೆ. ಅ.ನ.ಕೃ.ರವರ ಲಘು ಲೇಖನಗಳು ಅತ್ಯಂತ ಆಪ್ಯಾಯಮಾನವಾಗಿ
ನಮ್ಮನ್ನು ಓದಿಸಿಕೊಂಡು ಹೋಗುತ್ತದೆ. ತಮ್ಮ ಹರಟೆಗಳ ಉದ್ದೇಶವನ್ನು ಅನಕೃ
ಸ್ಪಷ್ಟಪಡಿಸುತ್ತಾರೆ.

 

“ಯಾರನ್ನೂ ಚುಚ್ಚಿ ನೋಯಿಸಬೇಕೆಂಬ ಉದ್ದೇಶ ನನ್ನ ಹರಟೆಗಳಲ್ಲಿಲ್ಲ
ಅಬ್ರಹಾಂ ಲಿಂಕನ್ ಹೇಳಿದಂತೆ Malice towards none and love towards all
ಸಿದ್ಧಾಂತದ ಮೇಲೆ ಇವುಗಳನ್ನು ಬರೆಯಲಾಗಿದೆ.”
                                                                                            ಫೆಬ್ರವರಿ, 2002

 

                                                 ನಗೆಗಾರನಿಗೆ ಸಿಕ್ಕ ನಿರ್ಮಲ ನಗೆ

 

ಮದುವೆಗಳು ಸ್ವರ್ಗದಲ್ಲಾಗುತ್ತದೆ ಎಂಬುದು ಒಂದು ಗಾದೆ. ಆದರೆ ನಿರ್ವಹಣಾ
ವೆಚ್ಚಗಳನ್ನು ಭೂಮಿಯ ಮೇಲೆ ಕೊಡಬೇಕಾಗುತ್ತದೆ. ಮದುವೆ ಎಂಬುದು ಮಸಾಲೆ
ವಡೆ ಸಿಕ್ಕಿಸಿದ ಇಲಿ ಬೋನಿನಂತೆ. ವಡೆ ಆಸೆಗೆ ಇಲಿಗಳು ಟ್ರ್ಯಾಪ್ ಆಗುತ್ತವೆ.
ಬೋನಿನ ಒಳಗೆ ಸಿಕ್ಕಿಬಿದ್ದ ಇಲಿಗೆ ಆಚೆಗೆ ಹೋಗಬೇಕೆಂಬ ತವಕ. ಹೊರಗಿರುವ
ಇಲಿಗೆ ಬೋನಿನ ಒಳಗೆ ಹೋಗಬೇಕೆಂಬ ಆಸೆ. ಇದು ನನ್ನ ಮದುವೆಗೆ ಮುಂಚಿನ
ಅಭಿಪ್ರಾಯ. ಕೋಲಾರ ಜಿಲ್ಲೆಯ ಮಾಲೂರಿನಲ್ಲಿ ಎಸ್.ಎಸ್.ಎಲ್.ಸಿ. ಮುಗಿಸಿ
ಬೆಂಗಳೂರಿನ ಸೆಂಟ್ ಜೋಸೆಫ್ ಕಾಲೇಜಿಗೆ ಪಿ.ಯು.ಸಿ ಮಾಡಲು ಬಂದಿದ್ದೆ.
1966ರ ಡಿಸೆಂಬರ್ 11ರಂದು ಸುಧಾ ವಾರಪತ್ರಿಕೆಯಲ್ಲಿ ನನ್ನ ಮೊಟ್ಟ ಮೊದಲ
ನಗೆ ಬರಹ ಪ್ರಕಟವಾಗಿತ್ತು. ಅಲ್ಲಿಂದಾಚೆ ನಿರಂತರವಾಗಿ ಕೊರೆಯುವುದು ನನ್ನ
ಕೆಲಸವಾಯಿತು. ಕಾಲೇಜಿನ ದಿನಗಳಲ್ಲಿ ನನ್ನ ಲೇಖನದ ಕೃಷಿ ಹುಚ್ಚಾಪಟ್ಟೆ
ಮುಂದುವರೆಯಿತು. ನನ್ನ ಕಂಡಕ್ಟರ್ ಕರಿಯಪ್ಪ ಎಂಬ ಲೇಖನಮಾಲೆಯನ್ನು1968ರಲ್ಲಿ
ಸುಧಾ ಪ್ರಕಟಿಸಿತು. ಆ ವೇಳೆಗೆ ಎಲ್ಲೋ ಎಸ್.ಎಸ್.ಎಲ್.ಸಿ. ವಿದ್ಯಾರ್ಥಿನಿಯಾಗಿದ್ದ,
ಮುಂದೆ ನನ್ನ ಪತ್ನಿಯಾದ ನಿರ್ಮಲಾ ನನ್ನ ಲೇಖನಗಳನ್ನು ಓದಿ ತಮ್ಮ
ಗೆಳತಿಯರೊಂದಿಗೆ ಜೋಕುಗಳನ್ನು ಹಂಚಿಕೊಳ್ಳುತ್ತಿದ್ದರು. 1974ರಲ್ಲಿ ನನ್ನ
‘ಸ್ವಯಂವಧು’ ಕೃತಿ ಪುಸ್ತಕ ಬಿಡುಗಡೆ ಸಮಾರಂಭ ಕನ್ನಡ ಸಾಹಿತ್ಯ ಪರಿಷತ್ತಿನಲ್ಲಿ
ಅದ್ದೂರಿಯಾಗಿ ವ್ಯವಸ್ಥೆಯಾಗಿತ್ತು. ಆ ವರ್ಷ ಈ ಕೃತಿಗೆ ಕರ್ನಾಟಕ ಸಾಹಿತ್ಯ
ಅಕಾಡೆಮಿಯ ಬಹುಮಾನವೂ ದೊರೆಯಿತು. ಗೊರೂರು ರಾಮಸ್ವಾಮಿ
ಅಯ್ಯಂಗಾರ್ ರವರ ಅಧ್ಯಕ್ಷತೆಯಲ್ಲಿ ನಡೆದ ಈ ಪುಸ್ತಕ ಬಿಡುಗಡೆ ಸಮಾರಂಭಕ್ಕೆ ಟಿ.
ಸುನಂದಮ್ಮನವರು ಮುಖ್ಯ ಅತಿಥಿಗಳಾಗಿ ಬಂದಿದ್ದರು. ಸುಧಾ ಸಂಪಾದಕರಾಗಿದ್ದ
ಇ.ಆರ್. ಸೇತೂರಾಂ ಮತ್ತು ಸಾಹಿತಿ ಅರಳುಮಲ್ಲಿಗೆ ಪಾರ್ಥಸಾರಥಿಯವರು
ವೇದಿಕೆ ಮೇಲೆ ಇದ್ದರು. ಬಿ.ಜಿ. ಸತ್ಯಮೂರ್ತಿಯವರು ಈ ಕಾರ್ಯಕ್ರಮದ
ನಿರ್ವಹಣೆಯನ್ನು ಹೊತ್ತಿದ್ದರು. ಈ ಸಮಾರಂಭಕ್ಕೆ ಪ್ರಾರ್ಥನಾ ಗೀತೆ
ಹಾಡಲು ಹೋಮ್ ಸೈನ್ಸ್ ಕಾಲೇಜಿನಿಂದ ಬಂದಿದ್ದ ವಿದ್ಯಾರ್ಥಿನಿ ನಿರ್ಮಲ, ಆಕೆ ಹಾಡಿದ
ಪ್ರಾರ್ಥನೆಗೆ ನಾನು ಮರುಳಾದೆ. ಹಾಡುತ್ತಿದ್ದ ಶೈಲಿ ತಲೆಯಲ್ಲಿ ವಿಚಿತ್ರ ಗುಂಗನ್ನು
ಎಬ್ಪಿಸಿತು. ಚಲನಚಿತ್ರಗಳಲ್ಲಿ ನಾಯಕ ಮತ್ತು ನಾಯಕಿಯ ಭೇಟಿಯಾದಾಗ
ಬ್ಯಾಕ್ ಗ್ರೌಂಡ್ ಮ್ಯೂಸಿಕ್ ಇರುತ್ತದೆ. ಹೂವು – ದುಂಬಿ ತೋರಿಸುತ್ತಾರೆ. ಆಕಾಶದಲ್ಲಿ
ಮೋಡಗಳು ತೇಲುವ ದೃಶ್ಯಗಳನ್ನು ತೋರಿಸುತ್ತಾರೆ. ಇಂಥ ದೃಶ್ಯಗಳ ವಾಸ್ತವ
ಅನುಭವ ನನಗೆ ಆಯಿತು. ಕಾರ್ಯಕ್ರಮ ಮುಗಿದ ಮೇಲೆ ನಿರ್ಮಲಾರನ್ನು
ಭೇಟಿಯಾದಾಗ ‘ಚೆನ್ನಾಗಿ ಹಾಡಿದಿರಿ’ ಎಂದು ನಾನು ಪ್ರೀತಿಯಿಂದ ಹೇಳಿದೆ. ಇದು
ಕೇಳಿಸಿಕೊಂಡ ಲೇಖಕಿ ಟಿ. ಸುನಂದಮ್ಮನವರು ಹಾಡೇನೂ ಅಂಥ ಮಧುರವಾಗಿರಲಿಲ್ಲ,
ಬಹುಶಃ ಆಕೆ ನಿಮಗೆ ಇಷ್ಟ ಆಗಿರಬೇಕು ಎಂದು ನನ್ನನ್ನು ರೇಗಿಸಿದ್ದುಂಟು.

 

ಇದಾದಮೇಲೆ ನಿರ್ಮಲಾ ಆ ಪುಸ್ತಕದ ಬಗ್ಗೆ ವಿಮರ್ಶೆಯನ್ನು ಅಂಚೆಯಲ್ಲಿ
ಕಳಿಸಿದರು. ಪತ್ರ ಮುಖೇನ ಮಾತುಕತೆ ಶುರುವಾಯಿತು. ಲೇಖನಗಳ ವಿಮರ್ಶೆಗಾಗಿ
ಪತ್ರಗಳು ಹರಿದಾಡಿದವು. ಜೀವನದ ಬಗ್ಗೆ, ಸಾಹಿತ್ಯದ ಬಗ್ಗೆ ಚರ್ಚೆ ಇರುತ್ತಿದ್ದ ಆ
ಪತ್ರಗಳಲ್ಲಿ ಅಲ್ಲಲ್ಲಿ ಪ್ರೀತಿಯ, ಪ್ರೇಮದ ಕುರುಹುಗಳು ಕಾಣಿಸಿಕೊಂಡವು. ನನಗೆ
ಗೊತ್ತಿಲ್ಲದೆಯೇ ನಿರ್ಮಲಾಗೆ ನಾನು ವಶವಾಗಿದ್ದೆ. ಆಕಡೆಯೂ ಅದೇ ಅನುಭವ
ಇತ್ತೆಂದು ಅನಂತರ ತಿಳಿಯಿತು. 1972ರಷ್ಟು ಹಿಂದೆಯೇ ನಾನು ಸ್ಟೇಟ್ ಬ್ಯಾಂಕ್
ಆಫ್ ಮೈಸೂರಲ್ಲಿ ಕೆಲಸಕ್ಕೆ ಸೇರಿದ್ದೆ. ಸಾಗರ ಶಾಖೆಯಲ್ಲಿ ಕೆಲಸ ಆದರೂ ನಮ್ಮ
ವಿಷಯವನ್ನು ಸಾರ್ವಜನಿಕವಾಗಿ ಹೇಳಲು ಭಯವಾಗಿತ್ತು. ಏಕೆಂದರೆ ನನ್ನ ತಂಗಿಗೆ
ಇನ್ನೂ ಮದುವೆ ಆಗಿರಲಿಲ್ಲ. ಹೀಗಾಗಿ ನನ್ನ ಮದುವೆಯ ಪ್ರಸ್ತಾಪ ಮನೆಯಲ್ಲಿ
ಮಾಡುವಂತಿರಲಿಲ್ಲ. ನಮ್ಮಿಬ್ಪರ ನಡುವೆ ಪತ್ರ ವ್ಯವಹಾರ ನಡೆಯುತ್ತಿದೆ ಎಂಬ
ಗುಸುಗುಸು ಕೆಲವು ವಲಯಗಳಲ್ಲಿ ಕಾಣಿಸಿಕೊಂಡಿತು. ಗಾಸಿಪ್ ಗಳಿಗೆ ಬೆದರದೆ ಇದನ್ನು
ಸಾರ್ವಜನಿಕವಾಗಿ ತಿಳಿಸಬೇಕೆಂದು ನಿರ್ಧಾರ ಮಾಡಿದೆ. ನಿರ್ಮಲಾ ಬರೆದಿದ್ದ
ಲೇಖನವೊಂದನ್ನು ನಾನು ಪರಿಷ್ಕರಿಸಿ ಸುಧಾ ಪತ್ರಿಕೆಗೆ ಕಳಿಸಿದೆ.

 

‘ಹೆಣ್ಣು ಒಂದು ವಿಶ್ಲೇಷಣೆ’ ಎಂಬ ಈ ಲೇಖನ ಎಂ.ಎಸ್.ನರಸಿಂಹಮೂರ್ತಿ
ಮತ್ತು ನಿರ್ಮಲಾ ಎಂಬ ಎರಡು ಹೆಸರುಗಳಲ್ಲಿ ಪ್ರಕಟವಾಯಿತು. ಹೆಣ್ಣಿನ ಭೌತಿಕ
ಗುಣಗಳು, ರಾಸಾಯನಿಕ ಗುಣಗಳು, ಉಪಯೋಗಗಳು ಇತ್ಯಾದಿಗಳು ಆ ಲೇಖನದಲ್ಲಿ
ಇದ್ದವು. ಈ ಲೇಖನವು ಬಂಧುವರ್ಗದಲ್ಲಿ ಚರ್ಚೆಗೆ ಗ್ರಾಸವಾಗಿ ನಮ್ಮ ಪ್ರೀತಿ
ಸಾರ್ವಜನಿಕ ಚರ್ಚೆಯ ಬಹಿರಂಗ ಅಧಿವೇಶನಕ್ಕೆ ದಾರಿ ಮಾಡಿತು.
ನಿರ್ಮಲಾ ಮನೆಯಲ್ಲಿ ನನ್ನ ಬಗ್ಗೆ ವಿಷಯ ಬಂದಾಗ ಕೆಲವು ಕಟ್ಟುಪಾಡುಗಳನ್ನು
ವಿಧಿಸಿದರು. ನನಗೆ ಪತ್ರ ಬರೆಯದಂತೆ ನಿರ್ಮಲಾಗೆ ತಾಕೀತು ಮಾಡಿದರು.
ತಿಂಗಳಿಗೊಮ್ಮೆ ಬೆಂಗಳೂರಿಗೆ ಬರುತ್ತಿದ್ದ ನನ್ನನ್ನು ಸಾಗರಕ್ಕೆ ಕಳುಹಿಸಿಕೊಡಲು
ನಿರ್ಮಲಾ ರೈಲ್ವೇಸ್ಟೇಷನ್ ಗೆ ಬರುತ್ತಿದ್ದರು. ಸಮಯಕ್ಕೆ ಸರಿಯಾಗಿ ಶೀಟಿ ಊದಿ
ಹಸಿರು ಬಾವುಟ ತೋರಿಸ್ಠುತ್ತಿದ್ದ ರೈಲ್ವೇ ಗಾರ್ಡ್ ಮೇಲೆ ಅವರಿಗೆ ಸಿಟ್ಟಿತ್ತು. ರೈಲು
ಹೊರಟಾಗ ಅವರ ಕಣ್ಣಿನಲ್ಲಿ ಬಳಬಳನೆ ಹರಿಯುತ್ತಿದ್ದ ನೀರು ನನಗೆ ಬೆಂಗಳೂರಿನಲ್ಲೇ
ಸಾಗರವನ್ನು ತೋರಿಸುತ್ತಿತ್ತು.

 

ಸಾಗರದ ಮೈಸೂರು ಬ್ಯಾಂಕಿನ ನನ್ನ ವಿಳಾಸಕ್ಕೆ ಬರುವ ಪತಗಳು ಹೆಚ್ಚಿದವು.
ಇದ್ದಕ್ಕಿದ್ದಂತೆಯೇ ಪತ್ರಗಳು ನಿಂತವು ವಿರಹ ವೇದನೆ ಏನೆಂಬುದನ್ನು ನಾನು ಅರ್ಥ
ಮಾಡಿಕೊಂಡೆ. ನನಗೆ ಪತ್ರ ಬಾರದಂತೆ ಹುಡುಗಿಯ ಮನೆಯವರು ಪತ್ರಗಳ ಮೇಲೆ
ಸೆನ್ಸಾರ್ ಕಟ್ಟುಪಾಡು ವಿಧಿಸಿದ್ದರು. ಯಾವುದೇ ಪೋಸ್ಟ್ ಡಬ್ಬದಿOದ
ನನ್ನ ಹೆಸರಿಗೆ ಪತ್ರ ಕಳಿಸಿದರೂ ಅದು ಹೇಗೋ ಮಾಯವಾಗಲು
ಸ್ವಾರಸ್ಯಕರವಾದ ಪತ್ರಗಳು ಮಿಸ್ಸಾಗಿದ್ದು ಬಹಳ ದುಃಖದ ವಿಷಯ ಇದು ಹೀಗೇ
ಮುಂದುವರಿದರೆ ಕಷ್ಟವಾಗುತ್ತದೆ ಎಂದು ನಾನು ಒಂದು ಹೊಸ ಲಿಪಿಯನ್ನೇ ಕಂಡು
ಹಿಡಿದೆ. ಇಂಗ್ಲಿಷ್ ಮತ್ತು ಲ್ಯಾಟಿನ್ ಪದಗಳನ್ನು ಬಳಸಿದ ಲಿಪಿ ಅದು. ಓದುವುದು
ಮಾತ್ರ ಕನ್ನಡದಲ್ಲಿ. ಈ ಪ್ರೇಮಲಿಪಿಯಲ್ಲಿ ಪತ್ರಗಳು ಬರಲು ಶುರುವಾದಾಗ ಮನೆಯವರ
ತಲೆ ಕೆಟ್ಟಿತು. ಆ ಪತ್ರಗಳಲ್ಲಿ ಏನಿದೆ ಎಂಬುದೇ ತಿಳಿಯದೆ ಬಂಧು, ಬಳಗ ಒದ್ದಾಡಿತು.
ಬೇರೆ ಯಾರೂ ಓದುವುದಿಲ್ಲ ಎಂಬ ಧೈರ್ಯದ ಮೇಲೆ ಹಸಿ ಹಸಿಯಾದ, ಬಿಸಿ
ಬಿಸಿಯಾದ ಮಾತುಗಳನ್ನು ಬರೆಯಲು ಇದರಿಂದ ಸಾಧ್ಯವೂ ಆಯಿತು. ಪತ್ರಗಳ
ಸಂಖ್ಯೆ ಹೆಚ್ಚಾಗಿ ಅಂಚೆ ಕಛೇರಿಗೆ ಲಾಭವಾಯಿತು. ನನ್ನ ತಂಗಿಗೆ ಮದುವೆ ನಿಶ್ಚಯವಾದ
ಹದಿನೈದು ದಿನಗಳಲ್ಲಿ ನಮ್ಮ ಮದುವೆಗೆ ಡೇಟ್ ಫಿಕ್ಸ್ ಆಯಿತು 1977ರ ಫೆಬ್ರವರಿ
ತಿಂಗಳ 27ನೇ ತಾರೀಖು ನಮ್ಮಿಬ್ಪರಿಗೂ ಮದುವೆ ಮಾಡಬೇಕೆಂದು ಗುರು ಹಿರಿಯರು
ನಿಶ್ಚಯಿಸಲೇಬೇಕಾದ ಪರಿಸ್ಥಿತಿ ಬಂದಿತು.

 

ಮಲ್ಲೇಶ್ವರದ ಗಜಲಕ್ಷ್ಮಿ ಮಹಲ್ ಕಲ್ಯಾಣ ಮಂಟಪದಲ್ಲಿ ನಡೆದ ನಮ್ಮ ಮದುವೆ
ಒಂದು ರೀತಿಯ ಸಾಹಿತ್ಯ ಸಮ್ಮೇಳನದಂತೆಯೇ ಇದ್ದು ಸಾಹಿತಿ ಮಿತ್ರರ ದಂಡು
ಬಂದಿತ್ತು. ಪ್ರಮುಖವಾಗಿ ಎಂ.ಕೆ. ಇಂದಿರಾ, ಎ. ಪಂಕಜಾ, ಟಿ. ಸುನಂದಮ್ಮ,
ಸೂರ್ಯನಾರಾಯಣ ಚಡಗ, ದಾಶರಥಿ ದೀಕ್ಷಿತ್, ಜಿ.ಪಿ. ರಾಜರತ್ನಂ ಮೊದಲಾದವರು
ಬಂದು ಹರಸಿ ಹಾರೈಸಿದರು.
ನಿರ್ಮಲಾ ನನ್ನ ಬಾಳಲ್ಲಿ ಪ್ರವೇಶ ಮಾಡಿದ ಮೇಲೆ ನನ್ನ ಸಾಹಿತ್ಯಕ್ಕೆ ಇನ್ನಷ್ಟು
ವೇಗ ಮತ್ತು ಓಘ ದೊರೆಯಿತು. ನಾನು ಬರೆಯುವ ಕಥೆಗಳನ್ನು ಮುದ್ರಣಕ್ಕಾಗಿ
ಸಿದ್ಧಪಡಿಸಿ ಕಳಿಸುವುದು, ಪ್ರಶ್ನೋತ್ತರ ಅಂಕಣಗಳಿಗೆ ಕಾರ್ಡುಗಳ ಮೇಲೆ ನಾನು
ಬರೆಯುವ ಕಚ್ಚಾ ಉತ್ತರಗಳನ್ನು ಕಾಪಿ ಮಾಡಿ ಸಿದ್ಧ ಪಡಿಸಿವುದು ಇವೇ ಮುಂತಾದ
ಕೆಲಸಗಳನ್ನು ಆಕೆ ವಹಿಸಿಕೊಂಡರು. ನನ್ನ ಬರವಣಿಗೆಯ ಅರ್ಧ ಹೊರೆ ನಿರ್ಮಲಾ
ಹೊತ್ತರು. ನನಗಾಗಿ ಎಷ್ಟೋ ಲೇಖನಗಳನ್ನು ಬರೆದುಕೊಟ್ಟಿದ್ದಾರೆ. ಕಾಪಿಗಳನ್ನು
ಮಾಡಿದ್ದಾರೆ. ಈಮೇಲ್ ವ್ಯವಸ್ಥೆ ಅಂದು ಇರಲಿಲ್ಲ. ಹೀಗಾಗಿ ಪತ್ರಿಕಾಲಯಗಳಿಗೇ
ಸ್ವತಃ ಹೋಗಿ ಲೇಖನಗಳನ್ನು ತುರ್ತಾಗಿ ತಲುಪಿಸುವ ಜವಾಬ್ದಾರಿ ಅವರದಾಗಿತ್ತು.

 

ಮದುವೆಯ ನಂತರ ನಾವು ಹೆಚ್ಚು ಓಡಾಡಿದ್ದು ಸಾಹಿತ್ಯ ಸಮ್ಮೇಳನಗಳಿಗೆ.
ಧರ್ಮಸ್ಥಳ, ಬೆಳಗಾಂ, ಬೀದರ್ ಮೊದಲಾದ ಕಡೆ ನಡೆದ ಅಖಿಲ ಭಾರತ ಕನ್ನಡ
ಸಾಹಿತ್ಯ ಸಮ್ಮೇಳನಗಳಿಗೆ ನಾನು ಹೊರಟಾಗ ನಿರ್ಮಲಾ ಜೊತೆಗಿದ್ದು ಆಸಕ್ತಿಯಿಂದ
ಗೋಷ್ಟಿಗಳಲ್ಲಿ ಭಾಗವಹಿಸುತ್ತಿದ್ದರು. ಆಕಳಿಸದೆ ಕೂರುತ್ತಿದ್ದರು. ಈ ಬಗ್ಗೆ
ಪ್ರೊ  ಅ.ರಾ.ಮಿತ್ರ ಅವರು ನನ್ನ ‘ಸರ್ಕಾರಿ ಹನಿಮೂನು’ ಕೃತಿಯ ಮುನ್ನುಡಿಯಲ್ಲಿ
ನನ್ನನ್ನು ರೇಗಿಸಿದ್ದೂ ಉಂಟು.

 

2010 ಫೆಬ್ರವರಿಯಲ್ಲಿ ಕೋಲಾರ ಜಿಲ್ಲಾ ಸಾಹಿತ್ಯ ಸಮ್ಮೇಳನದ ಅಧಕ್ಷನಾಗಿ
ನಾನು ಆಯ್ಕೆ ಆದಾಗ ವೇದಿಕೆಯ ಮೇಲೆ ನನ್ನ ಜೊತೆ ನಿರ್ಮಲಾ ಸಂಕೋಚದಿಂದ
ಕೂತಿದ್ದರು. ವೇದಿಕೆಯ ಮೇಲೆ ಕಾಣಿಸಿಕೊಳ್ಳುವುದಕ್ಕೆ ಅವರಿಗೆ ಇಂದಿಗೂ ಸಂಕೋಚ.

 

1978ರಲ್ಲಿ ನಾನು ಮಾಲೂರಿನ ರೋಟರಿ ಕ್ಲಬ್ ಅದ್ಯಕ್ಷನಾಗಿದ್ದಾಗ ಕ್ಲಬ್ ಗಾಗುವಷ್ಟು
ತಿಂಡಿ ಮತ್ತು ಕಾಫಿಯನ್ನು ಆಗಾಗ ಮಾಡಿ ಕಳಿಸುವ ಜವಾಬ್ದಾರಿಯನ್ನು ಮಡದಿಗೆ
ವಹಿಸುತ್ತಿದ್ದೆ. ಹೋಮ್ ಸೈನ್ಸ್ ಓದಿದ್ದ ಅವರು ಅನೇಕ ಹೊಸ ಹೊಸ ಅಡಿಗೆಗಳು
ಪ್ರಯೋಗಗಳನ್ನು ನನ್ನ ಮೇಲೆ ಮಾಡಿದ್ದುಂಟು. ‘ಕಸದಿಂದ ರಸ’ ಸ್ಕೀಮು ಪ್ರಕಾರ
ಒಮ್ಮೆ ಹೀರೆಕಾಯಿ ಸಿಪ್ಪೆಯಲ್ಲಿ ಚಟ್ನಿ ಮಾಡಬೇಕೆಂಬ ಪ್ರಯತ್ನದಲ್ಲಿ ಬ್ಯಾಗಿನ ತುಂಬಾ
ಹೀರೆಕಾಯಿಯನ್ನು ಕೊಂಡು ತಂದು ಸಿಪ್ಪೆಯನ್ನು ಮಾತ್ರ ಇಟ್ಟುಕೊಂಡು ತಿರುಳನ್ನು
ಎತ್ತಿ ಬಿಸಾಡಿದ್ದು ನನ್ನ ಗಮನಕ್ಕೆ ಬಂದಾಗ ನಾನು ರೇಗಿದ್ದೆ. ಆದರೆನಾನು ಯಾವುದೇ
ಕಾರಣಕ್ಕೂ ಎಷ್ಟೇ ರೇಗಿದರೂ ನಿರ್ಮಲಾ ಮುಗುಳ್ನಕ್ಕು ಸುಮ್ಮನಾಗುವುದು ಈ
ಪ್ರಪಂಚದಲ್ಲಿ ನಾ ಕಂಡ ಬಹು ದೊಡ್ಡ ಆಶ್ಚರ್ಯ. ಮೈಸೂರು ಬ್ಯಾಂಕಿನ ಮ್ಯಾನೇಜರ್
ಆಗಿ ಬ್ಯಾಂಕಲ್ಲಿ ತಲೆಕೆಟ್ಟಾಗ, ಜನರಲ್ ಮ್ಯಾನೇಜರ್ ನನ್ನನ್ನು ಬೈದಾಗ ನಾನು
ಮನೆಗೆ ಬಂದು ಕೂಗಾಡಿದ ನಿದರ್ಶನಗಳು ಎಷ್ಟೋ ಇವೆ. ಆದರೆ ನಿರ್ಮಲಾ
ತಣ್ಣಗಿದ್ದು, ಮುಗುಳ್ನಕ್ಕು ಮೌನ ವಹಿಸಿ ಅನಂತರ ನನಗೆ ಪ್ರಿಯವಾದ ಕೆನೆ ಕಾಫಿಯನ್ನು
ಮಾಡಿಕೊಟ್ಟು, ನನ್ನನ್ನು ತಾಯಿಯಂತೆ ಸಂತೈಸುವುದನ್ನು ಜೀವನದಲ್ಲಿ ಮರೆಯುವಂತಿಲ್ಲ.
ಅವರಿಗೆ ಸಿಟ್ಟು ಬಂದಾಗ ತರಕಾರಿ ಸಿಪ್ಪೆಗಳಲ್ಲಿ ಚಟ್ನಿ ಮಾಡಿ ನನಗೆ ತಿನ್ನಿಸುವುದನ್ನು
ಬಿಟ್ಟರೆ ಬೇರೆ ಯಾವ ಪ್ರತಿರೋಧವನ್ನೂ ನಾನು ಈವರೆಗೆ ಕಂಡಿಲ್ಲ.
ಅನಾರೋಗ್ಯ ಪೀಡಿತರಾದ ಬಂಧುಗಳನ್ನು ನಿರ್ಮಲಾ ಸಂತೈಸುವುದನ್ನು ನಾನು
ಗಮನಿಸಿದ್ದೇನೆ. ನನ್ನ ಡಯಾಬಿಟಿಕ್ ತಾಯಿಯನ್ನು ಕಣ್ಣಲ್ಲಿಟ್ಟುಕೊಂಡು ಕಾಪಾಡುವುದನ್ನು
ಕಂಡಿದ್ದೇನೆ. ಇಷ್ಟರ ನಡುವೆಯೂ ನನಗೆ ರೆಫರೆನ್ಸ್ ಲೈಬ್ರರಿಯಂತೆ ಆಕೆ ಕೆಲಸ
ನಿರ್ವಹಿಸುತ್ತಾರೆ. ಬರವಣಿಗೆಯಲ್ಲಿ ತೊಡಗಿದ್ದಾಗ ನನಗೆ ಯಾವುದೇ ಅನುಮಾನ
ಬಂದರೂ ಮನೆಗೆ ಪೋನ್ ಮಾಡುತ್ತೇನೆ. ಚಾರಿತ್ರಿಕ, ಪೌರಾಣಿಕ ವಿಷಯಗಳಲ್ಲದೆ
ಹಳೆ ಹಿಂದಿ ಹಾಡಿನ ಸಾಲುಗಳು ನನ್ನ ಬರವಣಿಗೆಗೆ ಬೇಕಾದಾಗ ಅಗತ್ಯ ಮಾಹಿತಿಗಳನ್ನು
ನಿರ್ಮಲಾ ರವಾನಿಸುತ್ತಾರೆ.

 

ಹಾಗೆ ನೋಡಿದರೆ ನಮ್ಮ ಮನೆಯಲ್ಲಿ ವಿಪರೀತ ಪುಸ್ತಕಗಳಿವೆ. ಆದರೆ ಎಲ್ಲವೂ
ಅಸ್ತವ್ಯಸ್ತ. ಕೆಲವೊಮ್ಮೆ ‘ಕೆ.ಎಸ್. ನರಸಿಂಹಸ್ವಾಮಿ’ ಪತ್ತೆದಾರಿ ಕಾದಂಬರಿಗಳ ನಡುವೆ
ಸಿಕ್ಕಿ ಬಿದ್ದಿರುತ್ತಾರೆ. ಜಿ.ಪಿ. ರಾಜರತ್ನಂ ಇಂಗ್ಲಿಷ್ ನವರ ಜೊತೆ ಇರುತ್ತಾರೆ. ತುರ್ತಾಗಿ
ಯಾವುದೂ ಕೈಗೆ ಸಿಗುವುದಿಲ್ಲ. ಈ ವಿಷಯದ ಬಗ್ಗೆ ಮಾತ್ರ ನನಗೂ ನಿರ್ಮಲಾಗೂ
ಕೋಲ್ಡ್ ವಾರ್ ಆಗಾಗ ನಡೆಯುತ್ತಿರುತ್ತದೆ.
ನಾನು ಮೈಸೂರು ಬ್ಯಾಂಕ್ ಮ್ಯಾನೇಜರ್ ಆಗಿ ಊರಿಂದ ಊರಿಗೆ
ಎತ್ತಂಗಡಿಯಾದಾಗ ಇಡೀ ಮನೆಯನ್ನು ಲಾರಿಯಲ್ಲಿ ತುಂಬಿಕೊಂಡು ಬೇರೆ ಬೇರೆ
ಕಡೆ ಸಂಸಾರಗಳನ್ನು ಹೂಡುವ ಸಂದರ್ಭಗಳಲ್ಲಿ ಅಗಾಧ ಕೆಲಸಗಳಿರುತ್ತವೆ. ಇದರಲ್ಲಿ
ನನ್ನ ಪಾತ್ರ ಏನೂ ಇರುವುದಿಲ್ಲ ರೇಷನ್ ಕಾರ್ಡ್ ಬದಲಾವಣೆಯಿಂದ ಹಿಡಿದು
ಮನೆಗೆ ಸಂಬಂಧಿಸಿದ ಎಲ್ಲ ವ್ಯವಹಾರಗಳನ್ನೂ ಅವರೇ ನೋಡುತ್ತಾರೆ. ಮನೆಗೆ
ನಾನು ಮಾಡಿದ್ದೇನೂ ಇಲ್ಲ ಎಂದು ಎಷ್ಟೋ ಸಲ ಅನ್ನಿಸುತ್ತದೆ. ನನ್ನ ತಾಯಿ
ಮತ್ತು ನನ್ನ ಮಗ ಶ್ರೀಹರ್ಷ ಹಾಗೂ ನನ್ನ ಅನಾರೋಗ್ಯಳಾದ ತಂಗಿ ವಿಜಯಳನ್ನು
ಅಗತ್ಯಾನುಸಾರವಾಗಿ ನೋಡಿಕೊಂಡು ದಾದಿಯಂತೆ ಉಪಚರಿಸುವ ನಿರ್ಮಲಾ
ಅವರ ಗುಣ ನನಗೆ ಇಷ್ಟ ಬಂಧುಗಳಲ್ಲಿ ಯಾರೇ ತೀರಿಕೊಂಡರೂ ತಪ್ಪದೆ ಹಾಜರಾಗಿ
ಕಾರ್ಯ ಮುಗಿಯುವವರೆಗೆ ಅಲ್ಲೇ ಇದ್ದು ಬರುವ ಅವರ ಕಾರ್ಯ ವೈಖರಿ ನನಗೆ
ಆಶ್ಚರ್ಯ ತರಿಸಿದೆ. ಯಾಕೆಂದು ಕೇಳಿದರೆ ಅವರು ‘ಹೋದಾಗ’ ನಾವು ಹೋಗದಿದ್ದರೆ
ನಾವು ‘ಹೋದಾಗ’ ಅವರು ಬರುವುದಿಲ್ಲ ಎಂಬ ಉತ್ತರ ಬಂದಿದ್ದೂ ಉಂಟು.
ನಾನು ತೆಗೆದುಕೊಳ್ಳುವ ಯಾವುದೇ ನಿರ್ಧಾರಕ್ಕೆ ಅವರಿಂದ ಈವರೆಗೆ ಪ್ರತಿರೋಧ
ಬಂದಿಲ್ಲ. ನಾನು ಮನೆಗೆ ತರುವ ಯಾವುದೇ ಸೀರೆ ಅಥವಾ ವಸ್ತುಗಳನ್ನು ಆವರು
ಅತ್ಯಂತ ಪ್ರೀತಿಯಿಂದ ಸ್ವಾಗತಿಸಿದ್ದು ಮಾತ್ರ ಕಂಡಿದ್ದೇನೆ. ಚೆನ್ನಾಗಿಲ್ಲ ಎಂಬುದು
ಈವರೆಗೆ ಆಕೆಯ ಬಾಯಲ್ಲಿ ಬಂದಿಲ್ಲ. ಅವರಿಂದ ಕಲಿಯುವುದು ಬಹಳಷ್ಟಿದೆ
ಎಂದು ನನಗೆಷ್ಟೋ ಸಲ ಅನ್ನಿಸಿದ್ದುಂಟು ನನ್ನ ಜೀವನದಲ್ಲಿ ನಿರ್ಮಲಾ ಸಂಗಾತಿ
ಯಾಗದಿದ್ದರೆ, ನನ್ನ ಲೇಖನ ಕೃಷಿ ಈ ಮಟ್ಟಕ್ಕೆ ಏರಿ ಎಪಿಸೋಡ್ ಗಳ ಸಂಖ್ಯೆ ಆರು
ಸಾವಿರ ದಾಟಲು ಸಾಧ್ಯವೇ ಇರುತ್ತಿರಲಿಲ್ಲ.

 

ನಾನು ಮದುವೆಯಾಗಿದ್ದು ಶ್ರೀರಾಂಪುರದ ಬಂಟ್ವಾಳ ಉಮಾಶಂಕರ ಭಟ್ಟರ
ಮಗಳನ್ನು. ಜವಳಿ ಅಂಗಡಿ ಸಾಹುಕಾರರಾಗಿದ್ದ ಅವರು ನಾನು ಅವರ ಲೆವೆಲ್ ಗೆ
ತೂಗುವುದಿಲ್ಲ ಎಂಬ ಉದ್ದೇಶದಿಂದಲೋ ಅಥವಾ ತಮ್ಮ ಸಂಬಂಧಗಳಲ್ಲೇ
ಯಾವುದನ್ನಾದರೂ ಗಂಡು ಹುಡುಕಿ ತರಬೇಕೆಂಬ ಕಾರಣದಿಂದಲೋ ಮೊದಲಿಗೆ
ನಮ್ಮ ಮದುವೆಗೆ ಸಮ್ಮತಿ ಕೊಟ್ಟಿರಲಿಲ್ಲ. ಆದರೆ ನಮ್ಮ ಬಂಧುಗಳಾದ ಶೇಷಾದ್ರಿ
ಮತ್ತು ಗೌರಮ್ಮನವರು ಮಧ್ಯಸ್ಥಿಕೆ ವಹಿಸಿ ನನ್ನ ಪರವಾಗಿ ಬಹುಪರಾಕ್ ಹೇಳಿ ಈ
ಮದುವೆಗೆ ಬಲವಂತವಾಗಿ ಒಪ್ಪಿಸಿದ್ದನ್ನು ನಾನು ಮರೆಯುವಂತಿಲ್ಲ. ನಿರ್ಮಲಾ
ಮನೆಯವರು ಸಹ ಸಾಹಿತ್ಯ ಪ್ರಿಯರು ಎಂಬುದು ಹೇಳಲೇಬೇಕಾದ ವಿಷಯ.

 

ನೀರಿನಲ್ಲಿ ದೋಣಿ ಇರಬಹುದು, ಆದರೆ ದೋಣಿಯಲ್ಲಿ ನೀರು ಇರಬಾರದು
ಎನ್ನುತ್ತಾರೆ. ಹಾಗೆಯೇ ಲೇಖಕ ಸಂಸಾರದಲ್ಲಿರಬಹುದು, ಆದರೆ ಸಂಸಾರವೇ
ಲೇಖಕನಲ್ಲಿ ಇದ್ದರೆ ಅವನ ಕ್ರಿಯಾತ್ಮಕ ಬದುಕಿಗೆ ತೊಂದರೆಯಾಗುತ್ತದೆ. ಭಾವುಕನಾದ
ಲೇಖಕ ಎಷ್ಟೋವೇಳೆ ಮನೆಯನ್ನೇ ಮರೆತಿರುತ್ತಾನೆ. ಇದನ್ನು ಅರ್ಥಮಾಡಿಕೊಳ್ಳಬಲ್ಲ
ಸಂಗಾತಿ ಸಿಕ್ಕರೆ ಅವನ ಬದುಕು ಸಾರ್ಥಕ. ಈ ದೃಷ್ಟಿಯಿಂದ ನನ್ನ ಬರವಣಿಗೆಗೆ
ಸಾಥ್ ನೀಡುತ್ತಿರುವ ನಿರ್ಮಲಾಗೆ ನನ್ನ ಸಾವಿರ ಪುಟಗಳ ‘ಸಮಗ್ರ ಹಾಸ್ಯ’ವನ್ನು
1978ರಲ್ಲಿ ಅರ್ಪಿಸಿದೆ. ಅದರಲ್ಲಿ ಅರ್ಪಣೆಯ ನುಡಿಗಳು ಈರೀತಿ ಇವೆ.
ಒಂದು ಗುಟ್ಟು
ಒಲವಿನ ನಿರ್ಮಲಾ,
ಓದಿ ನಕ್ಕು ಕಣ್ಣಲ್ಲಿ ನೀರು ತರಿಸಿಕೊಂಡು
ನೀನು ಮೆಚ್ಚಿದ ‘ಭೇಷ್!’ ಬರಹಗಳು,
ಓದಿ ನಗದೆ ಕಣ್ಣಲ್ಲಿ ನೀರು ತರಿಸಿಕೊಂಡು ಬೈದ ‘ಛೇ!’ ಬರಹಗಳು,
ಶೃಂಗಾರ ಕ್ಲೈಮಾಕ್ಷಿಗೆ ಹೋಗಿ ಸಿಟ್ಟಾದ ‘ಛೀ!’ ಬರಹಗಳು
ಹೊಸ ಪ್ರಯೋಗಗಳೆಂದು ಏನೆಲ್ಲ ಬರೆದ ‘ಭಲಾ!’ ಬರಹಗಳೆಲ್ಲದರ
ಒಂದು ಬೃಹತ್ ಹೊತ್ತಗೆ
ನಿನಗಾಗಿ
ನಿನ್ನವ,
ಎಂ.ಎಸ್.ಎನ್ಮೂರ್ತಿ
‘ಮನುಷ್ಯನನ್ನು ಬದಲಿಸಬೇಕಾದರೆ ಆತನಿಗೆ ಮದುವೆ ಮಾಡಿ’ ಎಂಬ’ ಪಾ.ಪು.’
ಅವರ ಮಾತಿನಲ್ಲಿರುವ ಸತ್ಯವನ್ನು ನಾನು ಮದುವೆಯಾದ ಅನಂತರ
ಕಂಡುಕೊಂಡಿದ್ದೇನೆ. ನಾಲ್ಕು ಗೋಡೆಗಳ ಗೂಡಿಗೆ ಮನೆ ಎಂದು ಕರೆಯಲಾಗುವುದಿಲ್ಲ.
ಮನೆಗೆ ಒಂದು ಮನೆಯ ಸ್ವರೂಪವನ್ನು, ಸಂಸಾರದ ಚೌಕಟ್ಟನ್ನು ತಂದುಕೊಡುವಾಕೆ
ಹೆಂಡತಿ. ಕುವೆಂಪು ಹೇಳಿದಂತೆ ನಮ್ಮ ಸಂಸಾರದಲ್ಲಿ ‘ನಾನು ಕಣಕ, ನೀನು ಹೊರ್ಣ,
ನಿನ್ನಪ್ಪಿ ನಾನು ಪೂರ್ಣ’.
                                                                                                         ಏಪ್ರಿಲ್, 2012
                                                      ರಾಶಿಯವರ ನಗೆ ಸಾಹಿತ್ಯ
“ಆಸ್ಪತ್ರೆ ಇದ್ದರೆ ಡಾಕ್ಟರಿಲ್ಲ, ಡಾಕ್ಟರಿದ್ದರೆ ನೆಟ್ಟಗೆ ಆಸ್ಪತ್ರೆ ಇಲ್ಲ. ಎರಡೂ ಇದ್ದಾಗ
ಔಷಧಿಗಳೇ ಇಲ್ಲ. ಈ ರೀತಿ ಆದರೆ ರೋಗಿಗಳು ಏನಾಗ್ತಾರೆ” ಅಸೆಂಬ್ಲಿಯಲ್ಲಿ
ವಿರೋಧಪಕ್ಷದವರು ಕೂಗಾಡಿದಾಗ ರಾಶಿಯವರು ನೀಡಿದ ಉತ್ತರ 
“ಸಧ್ಯ. ರೋಗಿಗಳು ಬದುಕಿಕೊಳ್ತಾರೆ”

 

ವೈದ್ಯರಾದ ರಾಶಿಯವರು ತಮ್ಮ ವೃತ್ತಿಯ ಬಗ್ಗೆಯೇ ನಗೆ ಎಬ್ಬಿಸುತ್ತಿದ್ದರು.

 

“ಕಾಯಿಲೆ ಬಂದಾಗ ವೈದ್ಯರ ಹತ್ರ ನಾವು ಹೋಗಲೇಬೇಕು. ಯಾಕೆ ವೈದ್ಯ
ಬದುಕೋದು ಬೇಡೆವೇ ವೈದ್ಯ ಕೊಟ್ಟ ಚೀಟಿಯನ್ನು ಮಾತ್ರೆ ಅಂಗಡಿಯವನಿಗೆ
ತೋರಿಸೀ ಹಣಕೊಟ್ಟು ಔಷಧಿ ತರಬೇಕು ಯಾಕೆ ಅಂಗಡಿಯವನು ಬದುಕೋದು
ಬೇಡವೇ ತಂದ ಔಷಧೀನ ಮೋರೀಗೆ ಎಸೆದು ನಾವು ಮನೆ ಒಳಗೆ ಬರಬೇಕು.
ಯಾಕೆ ನಾವು ಬದುಕೋದು ಬೇಡವೇ”

 

ಈ ನಗೆ ಹನಿಯನ್ನು ರಾಶಿಯವರೇ ಸ್ವತಃ ಹೇಳುತ್ತಿದ್ದರು ಇವರ ಪೂರ್ತಿ
ಹೆಸರು ಡಾ  ಎಂ ಶಿವರಾಂ.
ದೊಡ್ಡಾಸ್ಪತ್ರೆ ಮುಂದೆ ವನ್-ವೇ ಅಂತ ಬೋರ್ಡ್ ಹಾಕಿದ್ದಾರೆ. ಇದು ಸರಿಯಲ್ಲ.
ರೋಗಿಗಳು ಬೇರೆ ಬೇರೆ ವಾಹನಗಳಲ್ಲಿ ಆಸ್ಪತ್ರೆ ಒಳಗೆ ಹೋಗಬಲ್ಲರು. ಆದರೆ ಆಚೆ
ಬರಲು ಸಾಧ್ಯವಿಲ್ಲ. ಇದಕ್ಕೆ ಇಂಬು ಕೊಡುವಂತೆ ವನ್-ವೇ ಬೋರ್ಡ್ ಇದ್ದರೆ
ಏನು ಚೆನ್ನ

 

ಜನಪ್ರಿಯ ವೈದ್ಯರ ಬಾಯಿಂದ ಈ ಮಾತುಗಳು ಕೇಳಿದಾಗ ಹಾಸ್ಯ ಮತ್ತಷ್ಟು
ಸ್ಫೋಟಗೊಳ್ಳುತ್ತದೆ. ‘ಸಿವಿಲ್ ಸರ್ಜನ್’ ಎಂಬ ಹುದ್ದೆಯ ಬಗ್ಗೆಯೂ ಅವರ ಟೀಕೆ
ಇದೆ.
“ಯಾವ ಸರ್ಜನ್ ಸಿವಿಲ್ ಆಗಿರ್ತಾನೆ  ಕ್ರಿಮಿನಲ್ ಲಾಯರ್ ಗಳ ಥರ ಕ್ರಿಮಿನಲ್
ಸರ್ಜನರೂ ಇರ್ತಾರೆ!”
ರಾಶಿಯವರು ನಗೆಯ ಕನ್ನಡಕ ತೊಟ್ಟು ಸಮಾಜವನ್ನು ನೋಡಿದವರು. ಕನ್ನಡ
ನಗೆ ಬರಹಗಾರರ ಗುಂಪಿನಲ್ಲಿ ರಾಶಿಯವರು ಭಿನ್ನವಾಗಿ ನಿಲ್ಲುತ್ತಾರೆ. ಇದಕ್ಕೆ ಕಾರಣ
ರಾಶಿಯವರು 25 ವರ್ಷ ಕಾಲ ನಡೆಸಿದ ಕೊರವಂಜಿ ಪತ್ರಿಕೆ ಹಾಸ್ಯದ ಹೊರಣವಮ್ನ
ಅಡಗಿಸಿಕೊಂಡು ತಿಂಗಳಿಗೊಮ್ಮೆ ಬರುತ್ತಿದ್ದ ‘ಕೋರವಂಜಿ’ ಪತ್ರಿಕೆಯನ್ನು ರಾಶಿಯವರು
ನಡೆಸಿದ್ದು-ನೂರಾರು ನಗೆ ಬರಗಾರರ ಸೃಷ್ಟಿಗೆ ಕಾರಣವಾಯಿತು. ದಾಶರಥಿ ದೀಕ್ಷಿತ್,
ನಾ.ಕಸ್ತೂರಿ, ಅ.ರಾ.ಸೇ, ಜಿ.ಪಿ. ರಾಜರತ್ನಂ, ಶ್ರೀರಂಗ ಮೊದಲಾದ ನಗೆ ಬರಹಗಾರರ
ಪಡೆ ಸಿದ್ಧವಾಗಿದ್ದು ‘ರಾಶಿ’ಯವರ ಗರಡಿಯಲ್ಲಿ. ಗಂಭೀರವಾಗಿ ಬರೆಯುತ್ತಿದ್ದ ಸಾಹಿತಿಗಳ
ಮೇಲೂ ‘ರಾಶಿ’ ಪ್ರಭಾವ ಬೀರಿದ್ದು , ಅವರೂ ನಗೆ ಲೇಖನಗಳನ್ನು ರಚಿಸಲು
ಆರಂಭಿಸಿದ್ದರು.

 

ಪತ್ರಿಕೆ ನಡೆಸುವುದು ಕಷ್ಟವಾಗಿ 1967ರ ಮಾರ್ಚ್ ನಲ್ಲಿ ‘ಕೊರವಂಜಿ’ಯನ್ನು ಕೈ
ಬಿಡಬೇಕಾಗಿ ಬಂತು. 25 ವರ್ಷದ ತುಂಬು ಪ್ರಾಯದ ಕೊರವಂಜಿಗೆ ಕಣ್ಣಿಗೆ ಬಿಟ್ಟೆ
ಸುತ್ತಿ ಕಾಡಿಗೆ ಕಳಿಸಿದ್ದು ಕನ್ನಡ ಪತ್ರಿಕೋದ್ಯಮದ ಕಷ್ಟ-ನಷ್ಟಗಳಿಗೆ ಒಂದು ಮೂಕ ಸಾಕ್ಷಿ.

 

ಕೊರವಂಜಿ ಕಾಡಿಗೆ ಹೋದಳು.” ಎಂದಾಗ ತೂಕಡಿಸುತ್ತಿದ್ದ ಕನ್ನಡಿಗ ಆಕಳಿಸುತ್ತಾ
ಎದ್ದು, “ಹೌದಾ, ಕೊರವಂಜಿ ಇದ್ದಿದ್ದೇ ನನಗೆ ತಿಳಿಯಲಿಲ್ಲ” ಎಂದನಂತೆ. ಇದು
ಹಾಸ್ಯಪತ್ರಿಕೆಗಳ ಹಣೆಬರಹ.

 

‘ಏಪ್ರಿಲ್ ಒಂದು’ ಎಂದರೆ ನಾವು ಜಾಗೃತ ಆಗಿಬಿಡುತ್ತೇವೆ. ಪಾಶ್ಚಾತ್ಯರು ಏಪ್ರಿಲ್
ಒಂದನೇ ತಾರೀಖನ್ನು “ಮಂಕರ ದಿನ”ವನ್ನಾಗಿ ಆಚರಿಸುತ್ತಾರೆ. ಇದನ್ನು ಯಾವ
‘ಪೂಲು’ ಪ್ರಾರಂಭಿಸಿದನೋ ತಿಳಿಯದು. ಆದರೆ ನಾವು ಏಪ್ರಿಲ್ ಒಂದನ್ನು ಆರ್ಥಿಕ
ವರ್ಷದ ಮೊದಲ ದಿನವನ್ನಾಗಿ ಆಚರಿಸುತ್ತೇವೆ. ಹೊಸ ವರ್ಷಕ್ಕೆ ಹೊಸ ಬಜೆಟ್
ಮಾಡುತ್ತೇವೆ. ಆಶ್ವಾಸನೆಗಳ ಪಟ್ಟಿಗೆ ಸುಣ್ಣ ಬಣ್ಣ ಹೊಡೆಸುತ್ತೇವೆ.

 

‘ಕೊರವಂಜಿ’ ಪತ್ರಿಕೆಯಲ್ಲಿ ಪ್ರತಿತಿಂಗಳೂ ರಾಶಿ ಬರೆಯುತ್ತಿದ್ದ ಅಂಕಣಗಳೆಂದರೆ
‘ಕುಹಕಿಡಿಗಳು’ ಮತ್ತು ‘ಉರಿಗಾಳು’ ಪ್ರಚಲಿತ ರಾಜಕೀಯ ವಿದ್ಯಮಾನಗಳಿಗೆ ನಗೆಯ
ಗುದ್ದು ಕೊಡುವ ಕುಹಕಿಡಿಗಳು ಎಲ್ಲರಿಗೂ ಪ್ರಿಯವಾಗಿರುತ್ತಿದ್ದವು.

 

ನಾಡಿನ ಮೊದಲ ಮುಖ್ಯ ಮಂತ್ರಿಗಳಾಗಿದ್ದ ಕೆ.ಸಿ. ರೆಡ್ಡಿಯವರ ಕಚೇರಿಯಲ್ಲಿ
ಫೈಲುಗಳು ಚಲಿಸುವುದು ಸ್ವಲ್ಪತಡ ಎಂಬುದು ಎಲ್ಲರಿಗೆ ತಿಳಿದಿತ್ತು. ಅದೇ ಸಮಯದಲ್ಲಿ
‘ಕೂಗುಮಾರಿ’ ಎಂಬ ದೆವ್ವದ ಕಲ್ಪನೆಯೂ ಪ್ರಚಲಿತವಿತ್ತು. ಬಾಗಿಲ ಮೇಲೆ ಮೂರು
ನಾಮ ಬರೆದು ‘ನಾಳೆ ಬಾ’ ಎಂದು ಹೇಳಿದರೆ ಆ ದೆವ್ವ ವಾಪಸ್ ಹೋಗುವುದೆಂಬು
ನಂಬಿಕೆ.

 

ಆರ್.ಕೆ. ಲಕ್ಷ್ಮಣ್ ಸುಪ್ರಸಿದ್ಧ ವ್ಯಂಗ್ಯ ಚಿತ್ರಕಾರರು. ಕೊರವಂಜಿ ಪತ್ರಿಕೆಗೆ ಇವರು
ಸತತವಾಗಿ ಬರೆದವರು. ಅವರ ಕೈಲಿ ರಾಶಿಯವರು ಒಂದು ವ್ಯಂಗ್ಯ ಚಿತ್ರ ಬರೆಸಿದ್ದರು.
ಮೂರು ನಾಮದ ಕೆಳಗೆ ‘ಹೋಗಿ ಬಾ’ ‘ನಾಳೆ ಬಾ’ ಎಂಬ ಅಕ್ಷರಗಳು. ಬಾಗಿಲ
ಮೇಲಿದ್ದ ಈ ಬರಹ ಕಂಡ ಶ್ರೀ ಸಾಮಾನ್ಯ ಗೊಣಗಿದ್ದು ವ್ಯಂಗ್ಯ ಚಿತ್ರಕ್ಕೆ ವಸ್ತು
ಆಗಿತ್ತು.

 

“ಇದೇನು ಮುಖ್ಯ ಮಂತ್ರಿಗಳ ಆಫೀಸಾ”

 

ಈ ವ್ಯಂಗ್ಯ ಚಿತ್ರ ಸ್ವತಃ ಮುಖ್ಯಮಂತ್ರಿಯವರಿಗೂ ತಾಕಿತು. ಅವರು ಮನಸ್ವೀ
ನಕ್ಕು ,’ ಚಿತ್ರ ಚೆನ್ನಾಗಿದೆ’ ಎಂದು ರಾಶಿಯವರಿಗೆ ತಿಳಿಸಿದರು. ಅಷ್ಟೇ ಅಲ್ಲ ,
ಫೈಲುಗಳು ಶೀಘ್ರವಾಗಿ ಇತ್ಯರ್ಥವಾಗಲು ಕ್ರಮ ಕೈಗೊಂಡರು ಹಾಸ್ಯ – ವಿಡಂಬನೆಯ
ಶಕ್ತಿ ಎಂದರೆ ಇದೇ.

 

ಕಾಮರಾಜರ ಸೂತ್ರ ಜಾರಿಯಾದ ದಿನಗಳಲ್ಲಿ ಕಹಕಿಡಿ ಈ ರೀತಿ ಪ್ರಕಟವಾಗಿತ್ತು.
ಮಗ ತಂದೆಗೆ ಹೇಳುತ್ತಿರುವ ಮಾತಿದು.

 

“ಅಪ್ಪಾ, ಅಪ್ಪಾ, ನಮ್ಮ ಮನೇಲೂ ಕಾಮರಾಜ ಸೂತ್ರಾನ ಜಾರಿಗೆ ತರೋಣ.
ಅಮ್ಮ ಮನೆ ಮಂತ್ರಿ ಆಗಲಿ. ನಾನು ರಾಜ್ಯಪಾಲ ಆಗ್ತೀನಿ. ನೀನು ದಿನಸಿ ಸಾಮಾನು
ತಂದು ಹಾಕೋ ಚಾಕರಿ ಮಾಡಪ್ಪ.”
ಜವಹರಲಾಲ್ ನೆಹರೂರವರು ಮಲಗುವ ಮುನ್ನ “ರಾಮಸ್ಕಂದಂ
ಹನೂಮಂತಂ” ಶ್ಲೋಕ ಹೇಳುತ್ತಿರಲಿಲ್ಲವಂತೆ. ಏಕೆಂದರೆ ನೆಹರೂ ಅವರಿಗೆ ದುಃಸ್ಪಪ್ನ
ಬೀಳಬೇಕೆಂಬ ಆಸೆ. ಅದಕ್ಕೆ ಯಾವ ಶ್ಲೋಕ ರಂಗೋಮಸಾನಿ ಕೃಪಲಾನಿಶ್ಚ
ಲೋಹಿಯಾ ಗೋಪಾಲನ್ ತಥಾ!

 

“ಕಟ್ಟು ಕತೆಗಳೆಲ್ಲಾ ಹೇಳ್ತಾ ಇದ್ದಳಲ್ಲ, ಆ ಅಡಗೂಲಜ್ಜಿ ಏನಾದಳು”

“ಆಗೋದೇನು ಪ್ಲಾನಿಂಗ್ ಕಮೀಷನ್ ನ್ನಲ್ಲಿ ಮೆಂಬರ್ ಆದಳು.”

 

ನಮ್ಮ ರಾಷ್ಪ್ರಪಕ್ಷಿ ನವಿಲು. ಅದರ ಆಯ್ಕೆ ಹಿಂದೆ ಇರಬಹುದಾದ ವಿಚಾರವನ್ನು
ರಾಶಿಯವರು ಸಂಶೋಧನೆ ಮಾಡಿದ್ದಾರೆ.
ಹೆಂಡತಿಯ ಗಮನವನ್ನು ಸೆಳೆಯಲು ಗಂಡು ನವಿಲು ತನ್ನ ಕಾಲನ್ನು ದಪ
ದಪ ಕುಟ್ಟುತ್ತದಂತೆ. ಮಡದಿ ನೋಡಿದ ತತ್ ಕ್ಷಣ ಗರಿಗಳ ಮರೆಯಲ್ಲಿ ತನ್ನ ತಲೆಯನ್ನು
ಹುದುಗಿಸಿಕೊಳ್ಳುವುದಂತೆ. ಇಷ್ಟು ಜಾಣತನ ಇರುವ, ಮುಂಜಾಗ್ರತೆಯ ಬಗ್ಗೆ ತಿಳಿದಿರುವ
ಪಕ್ಷಿ ಮತ್ತೊಂದಿಲ್ಲ. ಅದಕ್ಕೆ ನವಿಲನ್ನು ರಾಷ್ಟ್ರಪಕ್ಷಿಯನ್ನಾಗಿ ನಾವು ಆರಿಸಿರುವುದು.

 

ಹಿಂದಿಯನ್ನು ಬಲವಂತವಾಗಿ ಹೇರುವ ಪ್ರಯತ್ನ 1965ರಷ್ಟು ಹಿಂದೆಯೇ
ನಡೆದಿತ್ತು ಎನ್ನಲು ಅಂದಿನ ಕೊರವಂಜಿ ಪತ್ರಿಕೆ ಒಂದು ದಾಖಲೆ ಆಗಿದೆ.
ರಾಜ್ಯದ ಮಂತ್ರಿಗಳನ್ನೆಲ್ಲ ಡಿಲ್ಲಿಯಲ್ಲಿ ಸಭೆ ಸೇರಿಸಿ ಶಾಸ್ತ್ರಿಗಳ ಪೌರೋಹಿತ್ಯದಲ್ಲಿ
ಭಜನೆ ಮಾಡಿದರಂತೆ.

 

ಹಿಂದಿಯ ಬಿಡೆಬೇಡಿ ತಮ್ಮಾ
ತಂಟೆಗೆ ಸಿಗಬೇಡ ತಮ್ಮಾ ಎಂಬ ಭಜನೆಯ ಮೊದಲ ಎರಡು ಸಾಲು.
ಹಿಂದಿಯನ್ನು ಜಾರಿಗೆ ತರುವ ಉದ್ದೇಶದಿಂದ ಆಸ್ಪತ್ರೆಯಲ್ಲಿ ವೈದ್ಯರು ಹಿಂದಿಯಲ್ಲೇ
ಚೀಟಿಯನ್ನು ಬರೆದರಂತೆ. ಕಾಂಪೌಂಡರ್ ತನಗೆ ತೋಚಿದ ಸೂಜಿಯನ್ನು ಎಕ್ಕಿಸಿ
ರೋಗಿಯನ್ನು ಮೇಲಕ್ಕೆ ಕಳಿಸಿದನಂತೆ.

 

ಹಿಂದಿಗೆ ಸಂಬಂಧ ಪಟ್ಟಂತೆ ನೂರಾರು ಗಾದೆಗಳನ್ನೂ ಸೃಷ್ಟಿಸಲಾಗಿದೆ.
ಇರುಳಲ್ಲಿ ಕಂಡ ಹಿಂದೀ ಬಾವಿಗೆ, ಹಗಲಲ್ಲೇ ಹೋಗಿ ಬಿದ್ದರಂತೆ.
ಪಟ್ಟೆಸೀರೆ ಬರುತ್ತೆ ಅಂತ ಉಟ್ಟ ಹಿಂದಿ ಸೀರೆ ಸುಟ್ಟಳಂತೆ!
ಹಿಂದಿ ಈಯಿತು ಎಂದರೆ ಸರ್ಕಾರಕ್ಕೆ ಕಟ್ಟಿ ಎಂದರಂತೆ!
ನುಂಗಿದ್ದೇ ಹಿಂದೆ, ಮಿಂಡಿದ್ದೇ ಗಂಗೆ!
ಅತ್ಯಂತ ಸರಳ ಭಾಷೆಯಲ್ಲಿ ರಾಶಿಯವರು ಪ್ರಸ್ತುತ ವಿಷಯಗಳ ಬಗ್ಗೆ ನಗೆ
ಎಬ್ಪಿಸುತ್ತಿದ್ದರು. ಆ ನಗೆಯ ಹಿಂದೆ ಒಂದು ಚಿಂತನವನ್ನು ಇಟ್ಟಿರುತ್ತಿದ್ದರು. ರಾಶಿಯವರ
ಹಾಸ್ಯ ದೃಷ್ಟಿ ವ್ಯಾಪಕವಾದುದು. ಬಳಸು ಮಾತು, ನಿರ್ಭಂಧವಿಲ್ಲದ ಸಲ್ಲಾಪ, ಚುರುಕಿನ
ವ್ಯಾಖ್ಯಾನ, ಭಾಷಾ ಚಮತ್ಕಾರ, ಸಮಕಾಲೀನತೆಯ ಸೊಗಡು ಇವುಗಳಿಂದ ಇವರ
ಬರಹಗಳು ಖುಷಿ ನೀಡುತ್ತಿವೆ. ಇಂಗ್ಲಿಷ್ ಮೂಲದಿಂದ ಕನ್ನಡಕ್ಕೆ ತಂದು, ಅದಕ್ಕೆ
ನಮ್ಮದೇ ಆದ ಪ್ರಾದೇಶಿಕತೆ ಕೊಟ್ಟು ಹೊಸ ಮಾದರಿಯಲ್ಲಿ ಹಾಸ್ಯವನ್ನು ಸೃಷ್ಟಿಸಿದ
ರೀತಿಯೂ ಅನುಪಮ.

 

ಅರವಮೊದ್ದು ಎಂಬುದು ರಾಶಿಯವರು ಸೃಷ್ಟಿಸಿದ ಒಂದು ಪಾತ್ರ. ಇವನು
ಲಾರೆಲ್-ಹಾರ್ಡಿ ಜೋಡಿಯಲ್ಲಿನ ಹಾರ್ಡಿಯಂತೆ ದಪ್ಪ ಮತ್ತು ಬೆಪ್ಪ. ಹೋಟೆಲ್
ರೂಮಿನಲ್ಲಿ ಅರವಮೊದ್ದು ತನ್ನ ಗೆಳೆಯನ ಜೊತೆ ಮಲಗಿರುತ್ತಾನೆ. ಲೈಟಾರಿಸಿ
ಮಲಗಿದ ತಕ್ಷಣವೇ ಅವನಿಗೆ ಏನೋ ಅನುಮಾನ ಶುರುವಾಗುತ್ತದೆ. ಬೆಂಕಿ ಕಡ್ಡಿಯನ್ನು
ಗೀರಿ ಸ್ವಿಚ್ಚಿನ ಬಳಿ ಏನೋ ಪರೀಕ್ಷಿಸುತ್ತಾ ಇದ್ದಾನೆ. ಗೆಳೆಯನಿಗೆ ಸಿಟ್ಟಾಯಿತು.

 

“ಈ ಕತ್ತಲಲ್ಲಿ ಏನು ಮಾಡ್ತಾ ಇದ್ದೀಯೋ, ಬಂದು ಬಿದ್ಕೊಳ್ಳೋ..”
“ಲೈಟು ಆರಿಸಿದ್ದೀನಾ ಇಲ್ಲವಾ ಅಂತ ಸ್ವಿಚ್ ನೋಡ್ತಿದ್ದೀನಿ.” ಎನ್ನುತ್ತಾನೆ
ಅರವ ಮೊದ್ದು.

 

ಬೆಂಕಿ ಪೆಟ್ಟಿಗೆ ಕೊಳ್ಳುವಾಗಲೂ ಅವನು ಬಹಳ ಹುಷಾರು. 50 ಬೆಂಕಿ ಕಡ್ಡಿ
ಸರಿಯಾಗಿದೆಯಾ ಎಂಬುದನ್ನು ಎಣಿಸಿದ ಮೇಲೇ ಕೊಳ್ಳುವುದು. ಅಷ್ಟೇ ಅಲ್ಲ.
ಎಲ್ಲ ಕಡ್ಡಿಗಳೂ ಸರಿಯಾಗಿ ಹತ್ತುವುದೇ ಎಂಬುದನ್ನು ಪರೀಕ್ಷಿಸಲು ಪ್ರತಿ ಕಡ್ಡಿಯನ್ನೂ
ಗೀರಿ ನೋಡುವುಒಊ ಉಂಟು.

 

ರಾಶಿಯವರಿಗೆ ಹಾಸ್ಯ ಸಾಹಿತ್ಯ ರಚನೆಯ ಗೀಳು ಅಂಟಿಕೊಂಡಿದ್ದು ಇಂಗ್ಲೀಷ್ ನಲ್ಲಿ
ಬರುತ್ತಿದ್ದ ‘ಪಂಚ್’ ಪತ್ರಿಕೆಯಿಂದ.

 

ಕಾಲೇಜಿನ ರೀಡಿಂಗ್ ರೂಮಿನಲ್ಲಿ ‘ಪಂಚ್’ ಕಣ್ಣಿಗೆ ಬೀದ್ದಾಗ ಅವರು
ಆಶ್ಚರ್ಯಚಕಿತರಾಗಿದ್ದರು. ಅಲ್ಲಿದ್ದ ನಗೆ ಲೇಖನಗಳು, ವ್ಯಂಗ್ಯ ಚಿತ್ರಗಳು, ವಿಡಂಬನೆಗಳು
ಓದಿದಾಗ ಮನಸ್ಸಿಗೆ ಆನಂದವಾಯಿತು. ಕನ್ನಡದಲ್ಲಿ ಇಂಧ ಪತ್ರಿಕೆ ಇದ್ದರೆ ಎಷ್ಟು
ಚೆನ್ನ ಎನ್ನಿಸಿತ್ತು.

 

ಬಿಡುವಿದ್ದಾಗಲೆಲ್ಲ ಸೆಂಟ್ರಲ್ ಕಾಲೇಜಿನ ರೀಡಿಂಗ್ ರೂಂ ಸೇರಿ ‘ಪಂಚ್’
ಪತ್ರಿಕೆಯಲ್ಲಿ ತಲ್ಲೀನರಾಗುತ್ತಿದ್ದರು. ಕಾಲೇಜಿನವರು ‘ಪಂಚ್’ ಪತ್ರಿಕೆಯ ಹಳೆಯ 52
ಸಂಚಿಕೆಗಳನ್ನು ಹರಾಜಿಗೆ ಇಟ್ಟರು. ತಮಗೆ ಕಷ್ಟವಾದರೂ ಹೆಚ್ಚಿನ ಬೆಲೆ ತೆರಲು
ರಾಶಿ ಮುಂದಾದರು. ಆದರೆ ಇನ್ನೂ ಹೆಚ್ಚಿನ ಬೆಲೆಗೆ ಪ್ರಿನ್ಸಿಪಾಲರೇ ಕೊಂಡಾಗ
ರಾಶಿಯವರಿಗೆ ನಿರಾಸೆ ಆಯಿತು. ಮನದಲ್ಲೇ ನೊಂದರು.

 

ಮರುದಿನ ಪ್ರಿನ್ಸಿಪಾಲರ ರೂಮಿಗೆ ರಾಶಿಯವರನ್ನು ಕರೆಸಲಾಯಿತು. ಪ್ರಿನ್ಸಿಪಾಲ್
ಕೇಳಿದರು.

 

“ನಿನಗೆ ಪಂಚ್ ಪತ್ರಿಕೆ ಇಷ್ಟಾನಾ”
“ಹೌದು. ಆದರೆ ತುಂಬಾ ದುಬಾರಿ ಬೆಲೆ ಕೊಡಲಾರೆ.”

 

“52 ಸಂಚಿಕೆಗಳನ್ನ ನಿನಗಾಗಿ ಖರೀದಿ ಮಾಡಿದ್ದೀನಿ. ಇದು ನನ್ನ ಉಡುಗೊರೆ,
ತಗೋ” ಎಂದಾಗ ರಾಶಿಯವರ ಹೃದಯ ತುಂಬಿ ಬಂತು. ಕೃತಜ್ಞತೆಯಿಂದ ಪತ್ರಿಕೆಯನ್ನು
ಪಡೆದರು. ಅದರ ಪ್ರಭಾವದಿಂದ ಬರೆಯಲಾರಂಭಿಸಿದರು. ‘ಕೈಲಾಸಂ’ ಅವರ ಪರಿಚಯ
ವಾದ ಮೇಲೆ ರಾಶಿಯವರಲ್ಲಿದ್ದ ಹಾಸ್ಯ ಪ್ರವೃತ್ತಿ ಮತ್ತಷ್ಟು ಮೆರುಗು ವಡೆಯಿತು.

 

ಅತ್ಯಂತ ಸಹಜವಾದ ಸನ್ನಿವೇಶಗಳನ್ನು ಸಾಹಿತ್ಯದಲ್ಲಿ ತಂದು ನಗೆಯೆಬ್ಬಿಸುವ
ಕಲಾವಂತಿಕೆ ಅವರಿಗೆ ಸಿದ್ಧಿಸಿತು.
“ಗಂಡು-ಹೆಣ್ಣು” ಪರಸ್ಪರ ನೋಡುವಾಗ ಯಾವ ರೀತಿ ವರ್ತಿಸುತ್ತಾರೆ
ಮದುವೆಯಾಗುವ ಕಾತರತೆ ಇಬ್ಪರಿಗೂ ಇರುತ್ತದೆ. ವಧು ಪರೀಕ್ಷೆಗೆಂದು ಗಂಡು
ಹೊರಟಾಗ ಹೆಣ್ಣನ್ನು ನೋಡಿ ಷರಟಿನ ಗುಂಡಿಯನ್ನು ತಿರುಚುತ್ತಾನೆ. ಅದರ ಅರ್ಥ
ಗುಂಡಿಗೆ ಬಿದ್ದೆ ಎಂದು ಆಗ ಹೆಣ್ಣು ನಾಚಿ, ತಲೆ ಬಾಗಿ ಉಂಗುಷ್ಟದಿಂದ ನೆಲವನ್ನು
ಕೆರೆದು ಗುಂಡಿಯನ್ನು ಆಳವಾಗಿ ತೋಡುತ್ತಾಳೆ. ಆ ಗುಂಡಿಯಲ್ಲಿ ಗಂಡನ್ನು ಬೀಳಿಸುವ
ಉದ್ದೇಶ ಅವಳದು.

 

ಮನೆಗೆ ಹಾಲು ಮಾರಲು ಬರುವ ಲಿಂಗನ ಕತೆ ಇನ್ನೂ ಸ್ವಾರಸ್ಯಕರವಾದುದು.
ತನ್ನ ಬಳಿ ಇದ್ದ ಹಸು ಆಗಾಗ ಕಾಲಿಂದ ಜಾಡಿಸ್ತಾ ಇತ್ತು ಎಂದು ಅವನು ದನಗಳ
ಜಾತ್ರೆಗೆ ಹೋಗಿ ಹೊಸ ಹಸುವನ್ನು ತರುತ್ತಾನೆ. ಅದಕ್ಕೆ ಒಂದು ಸುಂದರವಾದ
ಬಾಲ.

 

ಒಂದು ದಿನ ಲಿಂಗನ ಹಣೆ ಮೇಲೆ ದೊಡ್ಡ ಬೋರೆ ಬಂದಿತ್ತು. ಯಾಕೆಂದು
ಕೇಳಿದಾಗ ಅವನು ವಿವರಿಸಿದ.

 

“ಹಾಲು ಹಿOಡೋವಾಗ ಹೊಸ ಆಕಳು ಬಾಲ ಬಿಸ್ತಿತು ಬುದ್ಧಿ. ಬಾಲದಿಂದ
ಮುಖ ಮುಖಕ್ಕೇ ಹೊಡಿಯೋದು”

 

“ಅದಕ್ಕೆ ನೀನೇನು ಮಾಡಿದೆ

 

“ಮಾಡ್ತೀನಿ ತಡೀ ನಿನಗೆ ಅಂತ ಅದರ ಬಾಲಕ್ಕೆ ಒಂದು ಇಟ್ಟಿಗೆ ಕಟ್ಟಿದೆ. ತಲೆ
ಹಿಂಗಾಯಿತು.” ಎಂದು ಗಾಯ ಒರೆಸಿಕೊಂಡ.

 

ರಾಶಿಯವರು ಹುಟ್ಟಿದ್ದು 1905ರ ನವೆಂಬರ್ 10ರಂದು, ಬೆಂಗಳೂರಿನಲ್ಲಿ.
1925ರಲ್ಲಿ ಬಿ.ಎ. ಪರೀಕ್ಷೆ ಮುಗಿಸಿ 1930ರಲ್ಲಿ ಎಂ.ಬಿ.ಬಿ.ಎಸ್. ಮಾಡಿಕೊಂಡು
ಸ್ವತಂತ್ರ ವೈದ್ಯರಾದರು. ಡಾ ಎಸ್. ಸುಬ್ಪರಾಯರ ಜೊತೆಯಲ್ಲಿ “ದಿ ಸಿಟಿ
ಡಿಸ್ಪೆನ್ಸಿರಿ”ಯನ್ನು ಮೆಜೆಸ್ಟಿಕ್ ಟಾಕೀಸಿನ ಬಲಬದಿಯಲ್ಲಿ ಪ್ರಾರಂಭ ಮಾಡಿದರು.
ಔಷಧಿಯ ಜೊತೆಗೆ ನಗೆ ಮಾತುಗಳ ಚಿಕಿತ್ಸೆಯನ್ನೂ ನೀಡಿ ರೋಗಿಗಳಲ್ಲಿ ಉತ್ಸಾಹ
ತುಂಬುತ್ತಿದ್ದರು. ಬರೀ ಚೀಟಿ ಬರೆದು ಕೊಡುವುದಕ್ಕೆ ಅವರು ಹಣವನ್ನು
ತೆಗೆದುಕೊಳ್ಳುತ್ತಿರಲಿಲ್ಲ. ಆದರೂ ತಮ್ಮ ವೃತ್ತಿಯ ಬಗ್ಗೆ ತಾವೇ ಗೇಲಿ ಮಾಡಿಕೊಳ್ಳುತ್ತಿದ್ದರು.

 

“ಡಿಸ್ಪೆನ್ಸಿರಿಯ ನಲ್ಲಿಯಲ್ಲಿ ನೀರು ಚೆನ್ನಾಗಿ ಬರುತ್ತೇ ತಾನೇ”
“ಒಹೋ, ಇಡೀ ದಿನ ಬರುತ್ತೆ ಸಾರ್”
“ಹಾಗಿದ್ದರೆ ಪರವಾಗಿಲ್ಲ. ಬಣ್ಣ ಬೆರೆಸಿ ಔಷಧಿ ಮಾಡಿ ಜನಗಳಿಗೆ ಕುಡಿಸಬಹುದು.”
ಎಂದು ನಕ್ಕು ನುಡಿದಿದ್ದರು.
ಚಂದದ ಹುಡುಗಿಯೊಬ್ಬಳು ಡಾ.ಶಿವರಾಂ ಅವರ ಬಳಿಗೆ ಕಾರಣವಿಲ್ಲದೆ ಬಂದು
ಕೈ ನೀಡಿದ್ದಳು.

 

“ನೋಡಿ ಡಾಕ್ಟರ್, ಬೆರಳಿನ ಗಂಟುಗಳೆಲ್ಲ ನೋಯ್ತಾ ಇದೆ. ಸ್ವಲ್ಪ ಸರಿಯಾಗಿ
ನೋಡಿ”

 

ರಾಶಿ ಬೆರಳುಗಳನ್ನು ಒತ್ತಿದರು. ಗಂಟುಗಳನ್ನು ತಟ್ಟಿದರು. ಎಲ್ಲಾ ಸರಿಯಾಗಿದೆ.
ಡಾಕ್ಟರ್ ಗೆ ಕೊಟ್ಟ ಕೈಯನ್ನು ಅವಳು ವಾಪಸ್ ಪಡೆಯಲು ಇಷ್ಟ ಪಟ್ಟಿರಲಿಲ್ಲ. ಮನೋ
ವೈಜ್ಞಾನಿಕ ಲೇಖನಗಳನ್ನು ಬರೆದಿದ್ದ ರಾಶಿಯವರಿಗೆ ಆ ಹುಡುಗಿಯ ಹುಡುಗಾಟದ
ಕಾಯಿಲೆ ಅರ್ಥವಾಯಿತು.
“ನೋಡೀಮ್ಮಾ , ಬೆರಳಿನಲ್ಲಿ ಏನೂ ದೋಷ ಇಲ್ಲ.”
“ಗಂಟುಗಳು ಯಾಕೆ ನೋಯ್ತಾ ಇರುತ್ತೆ ಡಾಕ್ಟರ್” ಅವಳು ವೈಯಾರದಿಂದ
ಕೇಳಿದಳು.

 

“ಯಾರಾದರೂ ಮೂರು ಗಂಟು ನಿನಗೆ ಹಾಕುವವರೆಗೆ ಈ ನೋವು
ತಪ್ಪಿದ್ದಲ್ಲಮ್ಮ” ಎಂದು ಕಾಯಿಲೆಯನ್ನು ವಿಶ್ಲೇಷಣೆ ಮಾಡಿದ್ದರು.

 

“ಕೆಮ್ಮಣ್ಣನ್ನ ಅರ್ಧಘಂಟೆ ಮುಖಕ್ಕೆಲ್ಲ ಹದನಾಗಿ ಮೆತ್ತಿಕೊಂಡರೆ ಸೌಂದರ್ಯ
ಜಾಸ್ತಿ ಆಗುತ್ತಂತೆ. ಹೌದಾ ಡಾಕ್ಟರ್”

 

“ಹೌದಮ್ಮಾ , ನಿನ್ನ ಮುಖ ಅದಕ್ಕೇ ಸುಂದರವಾಗಿ ಕಾಣ್ತಿದೆ. ಅರ್ಧ ಘಂಟೆ
ಆಗಿರಬೇಕು. ಹೋಗಿ ಮುಖ ತೊಳ್ಕೊಂಡು ಮಲಕ್ಕೊ” ಎಂದರು ವೈದ್ಯರು.
