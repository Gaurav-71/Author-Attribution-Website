ಎಲೆಕ್ಷನ್ ಹವಾ
ಕಾಲೇಜು ಚುನಾವಣೆ ಬೇಕು,ಬೇಡಗಳ ವಾದ ಹಿಂದಿನಿಂದಲೂ ಇದೆ. ಕೆಲವು ಕಡೆ ಬ್ಯಾನ್, ಇನ್ನೂ ಕೆಲವೆಡೆ ಬ್ಯಾನರ್. ಒಮ್ಮೆ ಮಸ್ತಿ, ಮಗದೊಮ್ಮೆ ಕುಸ್ತಿ. ಕೊನೆಗೆ ನಾವೆಲ್ಲರೂ ಒಂದೇ ಬೆಂಚಿನ ಹುಡುಗರು ಅನ್ನುವಲ್ಲಿಗೆ ಯುವ ಪಡೆಯ ಕಲರವ ಇದೀಗ ಚುನಾವಣೆ ಮೂಲಕ ಕೇಳಿಸುತ್ತಿದೆ.
 ಶುಭಾ ವಿಕಾಸ್ ಹೋದಲೆಲ್ಲ ಹಿಂಬಾಲಿಸುತ್ತಿದ್ದ ಹುಡುಗ ಇದೀಗ ಬೆಂಗಾವಲಿಗೆ ನಿಲ್ಲುತ್ತಾನೆ. ಮಾತೆತ್ತಿದರೆ ಫುಲ್ ಕಿರಿಕ್ ಅನ್ನುವವನು ಕೂಡ ಸೈಲೆಂಟ್ ಆಗಿ ಬಿಡುತ್ತಾನೆ. ಹುಡುಗಿಯರ‌್ಯಾರೋ ಕಷ್ಟ ಅಂದ್ರೆ ಕಾಮಧೇನುವಂತಾಗುವ ಆತ ಎಲ್ಲರೆದುರು ಹೀರೋ ಆಗಿ ನಿಲ್ಲುತ್ತಾನೆ. ಮೊದಲೆರಡು ವರ್ಷ ಕ್ಯಾಂಪಸ್‌ನಲ್ಲಿ ಕಂಡೂ ಕಾಣದಂತಿದ್ದ ಹುಡುಗ ಫೈನಲ್ ಯಿಯರ್‌ಗೆ ಬಂದಾಕ್ಷಣ ಎಲ್ಲರ ಎದುರು ಎದೆಯುಬ್ಬಿಸಿ ನಿಂತಿದ್ಯಾಕೆ? ಹೀಗೆ ನಿಂತವನಿಗೆ ಆ ಹೊತ್ತಿಗೆ ಬೇಕಿರುವುದು ಯಾವುದೋ ಹುಡುಗಿಯ ಹೃದಯ ಗೆಲ್ಲುವುದಲ್ಲ. ಇನ್ಯಾವುದೋ ಶಿಕ್ಷಕರೆದುರು ಆದರ್ಶ ವಿದ್ಯಾರ್ಥಿ ಅಂದೆನಿಸಿಕೊಂಡರೆ ಮುಗಿದು ಹೋಗುವುದಿಲ್ಲ. ಅದಕ್ಕೂ ಮಿಗಿಲಾಗಿ ಇಡೀ ವಿದ್ಯಾರ್ಥಿ ಸಮುದಾಯವನ್ನು ತನ್ನತ್ತ ಸೆಳೆದುಕೊಳ್ಳುವ ಜರೂರತ್ತಿನಲ್ಲಿ ಮಾಡುವ ಕಸರತ್ತು ಒಂದೆರಡಲ್ಲ.
ಅಧಿಕಾರ, ಜವಾಬ್ದಾರಿ, ಪ್ರತಿಷ್ಠೆ, ಕುತೂಹಲ ಯಾವುದೇ ಉದ್ದೇಶ ಇರಬಹುದು. ಆದರೆ ಜುಲೈ,ಆಗಸ್ಟ್ ಅಂದರೆ ಪದವಿ ಕಾಲೇಜಿನ ವಾತಾವರಣ ಚುನಾವಣೆ ಹೆಸರಿನಲ್ಲಿ ರಂಗೇರುತ್ತದೆ. ಮೋಜು, ಮಸ್ತಿಗೆ ತಾತ್ಕಾಲಿಕ ಬ್ರೇಕ್ ಅನ್ನುವ ಕ್ಯಾಂಪಸ್ ಪೂರ್ತಿ ಗಂಭೀರವಾಗಿ ತೆರೆದುಕೊಳ್ಳುತ್ತದೆ. ಸುಮ್‌ಸುಮ್ನೆ ಜಗಳ ಕಾಯುತ್ತಿದ್ದ ಗುಂಪಿನ ಸದ್ದು ಅಡಗಿ ಹೋಗುತ್ತದೆ. ಆದರೆ ಒಂದಿಷ್ಟು ಗುಸುಗುಸು, ಪಿಸುಪಿಸು. ಆದರೆ ಅದ್ಯಾವುದೂ ಯಾರದ್ದೋ ಲವ್, ಇನ್ಯಾರದ್ದೋ ಅಫೇರ್ ಬಗ್ಗೆಯದ್ದಲ್ಲ, ನಮ್ಮ ಹೊಸ ನಾಯಕನ್ಯಾರು ಅನ್ನುವುದಷ್ಟೆ ಅಲ್ಲಿ ನಡೆಯುವ ಚರ್ಚೆ.ವರ್ಷದ ತಯಾರಿ ಇಡೀ ಕಾಲೇಜಿನ ವಿದ್ಯಾರ್ಥಿಗಳ ಮಟ್ಟಿಗೆ ಚುನಾವಣೆ ಅಂದ್ರೆ ಒಂಚೂರು ರಿಲ್ಯಾಕ್ಸ್, ಮತ್ತಷ್ಟು ರಂಜನೆ, ಮಗದಷ್ಟು ಟೆನ್ಷನ್ ಇರಬಹುದು. ಕಾಲೇಜಿನ ನಾಯಕನಾಗಬೇಕು ಅಂದರೆ ಕ್ಲಾಸ್ ಮಾನಿಟರ್ ಆದಷ್ಟು ಸುಲಭವಲ್ಲ. ಅದಕ್ಕಾಗಿ ವರ್ಷಗಟ್ಟಲೆ ಶ್ರಮಿಸಬೇಕು. ಪದವಿಯ ಎರಡನೆ ವಷರ್ ಅಂದರೆ ಅದು ಕೊನೆಯ ವರ್ಷದ ಚುನಾವಣೆಯ ಸಿದ್ಧತೆ. ಆಗಲೇ ವಿದ್ಯಾರ್ಥಿ ನಾಯಕನಾಗುವ ಅಭ್ಯರ್ಥಿ ಬಹುಮತ ಪಡೆಯಲು ಬೇಕಾಗುವ ಸಿದ್ಧತೆ ಮಾಡಿಕೊಳ್ಳುತ್ತಾನೆ. ಹೀಗೆ ಸಿದ್ಧವಾಗುವ ಅಭ್ಯರ್ಥಿ ಒಂದಿಷ್ಟು ವಿದ್ಯಾರ್ಥಿ ಸಂಘಟನೆಯಲ್ಲಿ ಗುರುತಿಸಿಕೊಂಡು ಹೋರಾಡಬಹುದು ಅಥವಾ ವೈಯಕ್ತಿಕವಾಗಿಯೇ ಸಾಮಾಜಿಕ ಚಟುವಟಿಕೆಗಳಲ್ಲಿ ತೊಡಗಬಹುದು.
ಇನ್ನೇನು ಚುನಾವಣೆ ನಡೆಯಬೇಕು ಅನ್ನುವ ಹೊತ್ತಿಗೆ ಕ್ಲಾಸಿಗೆ ಕ್ಲಾಸ್ ಖಾಲಿ ಹೊಡೆಯುತ್ತದೆ. ಕಾರಿಡಾರ್ ಮೇಲೆ ಬೂಟಿನ ಶಬ್ದ ಕೇಳಿಸುವುದೇ ಇಲ್ಲ. ಇಷ್ಟು ದಿನ ಇಲ್ಲದ್ದು ಇದೀಗ ಇದ್ದಕ್ಕಿದ್ದ ಹಾಗೆ ಎರಡ್ಮೂರು ಗುಂಪುಗಳು ಚಿಗುರಿಕೊಳ್ಳುತ್ತವೆ. ಕೀಟಲೆ ಮಾಡುವ ಹುಡುಗರು ತಲೆ ತಗ್ಗಿಸಿಕೊಂಡು ನಡೆದು ಹೋಗುವುದೆಲ್ಲಿ ಅಂತೆಲ್ಲ ಅವರ ಹಿಂಬಾಲಿಸಿದರೆ ಕಾಲೇಜು ಕ್ಯಾಂಟೀನ್, ಸಮೀಪದ ಒಂದು ಬೀಡಾ ಅಂಗಡಿ ಅಥವಾ ಉದ್ಯಾನದಲ್ಲಿ ಸಣ್ಣದೊಂದು ಗುಂಪು ಕಾಣಿಸುತ್ತದೆ. ಅದೇನೋ ಲೆಕ್ಕಾಚಾರ ಹಾಕುತ್ತಾರೆ, ಇನ್ನೇನೋ ತಂತ್ರ ಹೂಡುತ್ತಾರೆ. ಸಾವಿರದಿಂದ ಲಕ್ಷದವರೆಗೂ ಖರ್ಚು ಮಾಡುವ ಕಾಲೇಜು ಹುಡುಗರಿಗೆ ಹಣ ಎಲ್ಲಿಂದ ಬರುತ್ತದೆ? ಅಷ್ಟೆಲ್ಲ ಏನಕ್ಕಲ್ಲ ಖರ್ಚು ಮಾಡುತ್ತಾರೆ ಅನ್ನುವುದು ಟಾಪ್ ಸೀಕ್ರೆಟ್ ಅಂತಾರೆ ವಿದ್ಯಾರ್ಥಿಗಳು.ಅಭ್ಯರ್ಥಿ ಅಂದುಕೊಂಡವ ಇದ್ದಕ್ಕಿದ್ದಂತೆ ಕಣದಿಂದ ಹಿಂಜರಿಯುತ್ತಾನೆ. ಇವತ್ತೊಬ್ಬನನ್ನು ಬೆಂಬಲಿಸಿದವ ನಾಳೆ ಇನ್ಯಾರದ್ದೋ ಹಿಂದೆ ಕಾಣಿಸುತ್ತಾನೆ ಅಂದರೆ ಒಳಗೊಳಗೆ ನಡೆದಿದ್ದು ಏನು? ದುಡ್ಡು ಕೊಟ್ಟವ ಮೆರೆಯುತ್ತಾನ,ಸಂಘಟನಾ ಶಕ್ತಿ ಇದ್ದವ ಕೊನೆತನಕ ಕಣದಲ್ಲಿ ಇರುತ್ತಾನ? ಗೆಲ್ಲುವುದು ಪ್ರಾಮಾಣಿಕತೆಯಾ, ಮುಂದಾಳತ್ವವಾ, ಕಾಂಚಾಣವಾ ಅನ್ನುವುದೆಲ್ಲವೂ ಕೊನೆಯ ಕ್ಷಣದವರೆಗೂ ಕುತೂಹಲ ಉಳಿಸಿಕೊಳ್ಳುತ್ತದೆ. ಆದರೆ ಇದೆಲ್ಲ ಎಲ್ಲಿಂದಲೋ ಆರಂಭವಾಗಿ ಇನ್ನೆಲ್ಲಿಯೋ ನಿಲ್ಲುತ್ತದೆ. ವಿದ್ಯಾರ್ಥಿಗಳ ಮುಖಂಡನಾಗುವವನ ಹಿಂದೊಬ್ಬ ರಾಜಕೀಯ ಪುಢಾರಿ ಇರುತ್ತಾನಾ? ನಿರ್ದಿಷ್ಟ ಪಕ್ಷವೊಂದು ಇವರನ್ನೆಲ್ಲ ಉಪಯೋಗಿಸಿಕೊಳ್ಳುತ್ತದೆಯಾ ಅನ್ನುವುದು ಮಾತ್ರ ಬೂದಿ ಮುಚ್ಚಿದ ಕೆಂಡವಿದ್ದ ಹಾಗೆ. ಅದು ಗಮನಕ್ಕೆ ಬರುವುದೇ ಇಲ್ಲ. ಪ್ರಾಧ್ಯಾಪಕರ ಕಣ್ಗಾವಲು ತಪ್ಪಿಸಿ ಕ್ಯಾಂಪಸ್ ಹೊರಗೆ ನಡೆಯುವ ರಾಜಕೀಯದಲ್ಲಿ ಹಳೆ ವಿದ್ಯಾರ್ಥಿಗಳ ಪಾತ್ರವೇನು, ಸ್ಥಳೀಯ ರೌಡಿಗಳ ಮಾತೇನು, ನಿಜವಾದ ರಾಜಕೀಯ ಪಕ್ಷಗಳ ಸಹಕಾರ ಏನಿದೆ ಅನ್ನುವುದೆಲ್ಲವೂ ಸಾಮಾನ್ಯ ವಿದ್ಯಾರ್ಥಿಯ ಗಮನಕ್ಕೆ ಬಂದೂ ಬಾರದಂತೆ ಚುನಾವಣೆ ಅನ್ನುವುದು ಮಾತ್ರ ಪ್ರಾಧ್ಯಾಪಕರ ಮೇಲ್ವಿಚಾರಣೆಯಲ್ಲಿ ನಡೆದು ಹೋಗುತ್ತದೆ. ಹೆಸರು ಹೇಳಲಿಚ್ಛಿಸದ ಹುಬ್ಬಳ್ಳಿಯ ಕಾಲೇಜ್‌ವೊಂದರ ವಿದ್ಯಾರ್ಥಿ ಹೇಳುವ ಪ್ರಕಾರ, ‘ನಿಜವಾದ ರಾಜಕೀಯದಲ್ಲಿ ಚುನಾವಣೆ ಶುರುವಾದಾಗ ಏನೆಲ್ಲ ಚಟುವಟಿಕೆ ನಡೆಯುತ್ತದೆಯೋ ಅಂಥದ್ದೇ ಚಟುವಟಿಕೆ ಪದವಿ ಕಾಲೇಜುಗಳಲ್ಲಿ ಸಾಮಾನ್ಯ. ಹಣ ಬಲ, ತೋಳ್ಬಲ ಇಲ್ಲಿ ಹೆಚ್ಚು ಕೆಲಸ ಮಾಡುತ್ತದೆ’.
ಸಂಭ್ರಮಾಚರಣೆ ಹತ್ತೋ ಹನ್ನೆರಡೋ ದಿನ ಬರಿಯ ಮೌನ, ಗುಟ್ಟುಗುಟ್ಟಾಗಿ ನಡೆಯುತ್ತಿದ್ದ ಚುನಾವಣೆ ಚಟುವಟಿಕೆ ಇದೀಗ ಹಾಗೆ ಉಳಿಸಿಕೊಳ್ಳಲು ಏನೇನೂ ಇಲ್ಲ. ನಾಯಕನ್ಯಾರು ಅಂತ ಘೋಷಣೆಯಾಗಿರುತ್ತದೆ. ಸಹಜವಾಗಿಯೇ ಸಂಭ್ರಮಾಚರಣೆ ಗರಿಗೆದರುತ್ತದೆ. ಕಾಲೇಜಿನ ಶಿಸ್ತು, ನಿಯಾಮಾವಳಿಯ ನಡುವೆಯೂ ಬಲೂನು, ಹೂವು ಗೆಲುವಿನ ಪ್ರತೀಕವಾಗಿ ಕಾಣಿಸುತ್ತದೆ. ಗೆದ್ದ ಅಭ್ಯರ್ಥಿಯ ಮೆರವಣಿಗೆಗೆ ಡೋಲು ಸಿದ್ಧವಾಗುತ್ತದೆ. ಪಟಾಕಿ, ಬಣ್ಣದ ಓಕುಳಿಯಲ್ಲಿ ಇಡೀ ಕಾಲೇಜು ರಂಗೇರುತ್ತದೆ. ಚುನಾವಣೆಯ ತಯಾರಿಯಲ್ಲಿ ಮಾಯವಾಗಿದ್ದ ಹುಡುಗಿಯರು ಸಂಭ್ರಮಾಚರಣೆಯಲ್ಲಿ ಎದುರಾಗುತ್ತಾರೆ. ಯಾವುದೋ ನೃತ್ಯಕ್ಕೆ ಹೆಜ್ಜೆ ಹಾಕುತ್ತಾರೆ. ಇನ್ಯಾರದ್ದೋ ಜೈಕಾರಕ್ಕೆ ದನಿಗೂಡಿಸುತ್ತಾರೆ. ಆತನ ಪಾರ್ಟಿಯಲ್ಲಿ ಅವಳೇ ಮತ್ತಷ್ಟು ಕಳೆ ಹೆಚ್ಚಿಸುತ್ತಾಳೆ.ಸಂಭ್ರಮಾಚರಣೆಯ ನಡುವೆಯೂ ಒಂದು ಗುಂಪು ಇದ್ದಕ್ಕಿದ್ದಂತೆ ಮಾಯವಾಗುತ್ತದೆ. ಹೀಗೆ ಮಾಯವಾಗಿ ಹೋಗಿದ್ದು ಎಲ್ಲಿ ಯಾರಿಗೂ ಗೊತ್ತಾಗುವುದರೊಳಗೆ ಅಲ್ಲೊಂದು ಸಣ್ಣ ಗುಂಪಿನ ಸಂಘರ್ಷ ನಡೆದು ಹೋಗಬಹುದು ಅಥವಾ ಸೋತವನೂ ಗೆದ್ದವನ ಕೈ ಕುಲುಕಿ ನಾವೆಲ್ಲರೂ ಒಂದೇ ಅನ್ನುವ ಹಾಗೆ ಒಂದು ಸಣ್ಣ ಅಪ್ಪುಗೆಯಲ್ಲಿ ಶೈಕ್ಷಣಿಕ ವರ್ಷ ಶುರುವಾಗಿ ಬಿಡುತ್ತದೆ. ‘ಇಂತಹ ಸಂಭ್ರಮಾಚರಣೆ ಯಾವಾಗಲೂ ಖುಷಿ ಕೊಡುತ್ತದೆ. ನೃತ್ಯ, ಪಾರ್ಟಿ ಅಂತೆಲ್ಲ ಒಂದೆರಡು ದಿನ ಹಬ್ಬದ ವಾತಾವರಣ ನಿರ್ಮಾಣವಾಗುತ್ತದೆ’ ಅಂತಾರೆ ಬೆಂಗಳೂರಿನ ಕಾಲೇಜೊಂದರ ವಿದ್ಯಾರ್ಥಿನಿ ಶ್ರೀಮತಿ.
‘ವಿದ್ಯಾರ್ಥಿಗಳು ಚುನಾವಣೆಯನ್ನು ಗಂಭೀರವಾಗಿ ತೆಗೆದುಕೊಳ್ಳುತ್ತಾರೆ. ಹಾಗಂತ ಅಲ್ಲಿ ಗಲಾಟೆಗಳೇನೂ ನಡೆಯುವುದಿಲ್ಲ. ಅನಂತರ ಸಣ್ಣ ಪುಟ್ಟ ಸಂಭ್ರಮಾಚಾರಣೆ ಹೊರತುಪಡಿಸಿದರೆ ಚುನಾವಣೆ ಅನ್ನುವುದು ಗೊಂದಲದ ವಾತಾವರಣ ನಿರ್ಮಿಸುವುದಿಲ್ಲ’ ಅನ್ನುತ್ತಾರೆ ಬಂಟ್ವಾಳ ಕಾಲೇಜೊಂದರ ಉಪನ್ಯಾಸಕಿ ಶಾಲಿನಿ.ಸಣ್ಣಪುಟ್ಟ ವೈಮನಸ್ಸು, ಸಂಘರ್ಷಗಳ ನಡುವೆಯೂ ಚುನಾವಣೆಯ ಬಳಿಕ ಮತ್ತೆ ಒಂದಾಗುತ್ತಾರೆ. ಒಟ್ಟಿಗೆ ಕ್ರಿಕೆಟ್ ಆಡುತ್ತಾರೆ. ಜತೆಯಾಗಿ ಕ್ಯಾಂಟೀನ್‌ನಲ್ಲಿ ಊಟ ಮಾಡುತ್ತಾರೆ. ಒಂದೇ ಬೆಂಚು ಹಂಚಿಕೊಳ್ಳುತ್ತಾರೆ. ಸಣ್ಣಪುಟ್ಟ ಲವ್ ಸ್ಟೋರಿಗಳು ಕಾಲೇಜಿನ ಗೋಡೆಯ ಮೇಲೋ ಅಥವಾ ಬೆಂಚಿನ ಮೇಲೋ ಅನಾವರಣಗೊಳ್ಳುತ್ತದೆ. ಒಂಚೂರು ಮಸ್ತಿ, ಇನ್ನೊಂದಿಷ್ಟು ಕುಸ್ತಿ ಅಂತೆಲ್ಲ ವರ್ಷ ಉರುಳಿ ಹೋಗುತ್ತದೆ. ಹೀಗೆ ಕಾಲೇಜು ಚುನಾವಣೆ ಹೆಸರಲ್ಲಿ ನಾಯಕತ್ವ ಗುಣ ಬೆಳೆಸಿಕೊಂಡವರ ನೈಜ ಬದುಕು ಹೇಗೆಲ್ಲ ತಿರುವು ತೆಗೆದುಕೊಳ್ಳುತ್ತದೆಯೆಂದೂ ಕಾಲೇಜಿನ ಬೆಂಚುಗಳಿಗೆ ಗೊತ್ತಿರುವುದಿಲ್ಲ. ಶಿಕ್ಷಕರಿಗೂ ಸಂಬಂಧವಿರುವುದಿಲ್ಲ.
ಮೊದಲಿನಂತಿಲ್ಲ ಕಳೆದ 15 ವರ್ಷಗಳಿಂದೀಚೆ ಕಾಲೇಜು ಚುನಾವಣೆಗಳು ಗಂಭೀರತೆ ಹಾಗೂ ಶಿಸ್ತಿಗೆ ಹೆಚ್ಚು ಒತ್ತು ಕೊಡುತ್ತಿವೆ. ಅಭ್ಯರ್ಥಿ ಆಯ್ಕೆ ಕೂಡ ಒಂದಿಷ್ಟು ಮಾನದಂಡಗಳನ್ನು ಒಳಗೊಂಡಿರುವುದರಿಂದ ಮತ ಪಡೆಯುವ ಯಾವ ಗಿಮಿಕ್ ಕೂಡ ನಡೆಯುವುದಿಲ್ಲ. ಬಹುತೇಕ ಕಾಲೇಜ್‌ಗಳ ಚುನಾವಣೆ ಶಾಂತಿಯುತವಾಗಿಯೇ ನಡೆಯುತ್ತದೆ.‘ಕಾಲೇಜು ಚುನಾವಣೆ ಇದೀಗ ಮೊದಲಿನಂತಿಲ್ಲ ಅನ್ನುವುದು ಸತ್ಯ. ಇದಕ್ಕೆ ಬದಲಾದ ಶಿಕ್ಷಣ ಪದ್ಧತಿ ಕಾರಣ. ಕಾಲೇಜು ಬದುಕನ್ನು ಓದಿಗೆ ಮೀಸಲಿಡುವವರ ಸಂಖ್ಯೆ ಹೆಚ್ಚುತ್ತಿದೆ. ಶೇ.30ರಷ್ಟು ಮಂದಿ ಮಾತ್ರ ಚುನಾವಣೆಯಲ್ಲಿ ಪಾಲ್ಗೊಳ್ಳುತ್ತಾರೆ. ತೀರ ಕಡಿಮೆ ಅವಧಿಯಲ್ಲಿ ಮುಗಿದು ಹೋಗುವ ಚುನಾವಣೆ ಕ್ಯಾಂಪಸ್ ಮಟ್ಟಿಗೆ ಗಂಭೀರವಾಗಿ ತೆರೆದುಕೊಳ್ಳುವುದಿಲ್ಲ. ನಾಯಕತ್ವ ಗುಣ ಬೆಳೆಸಿಕೊಳ್ಳಲು ಹಾಗೂ ಸಮಾಜಮುಖಿಯಾಗಲು ಕಾಲೇಜುಗಳಲ್ಲಿ ಚುನಾವಣೆ ಅಗತ್ಯ.’ ಅನ್ನುತ್ತಾರೆ ಸಿರ್ಸಿ ಪದವಿ ಕಾಲೇಜೊಂದರ ಉಪನ್ಯಾಸಕ ವಿ.ಜಿ.ಹೆಗಡೆ.‘ಚುನಾವಣೆ ಅಂದರೆ ಗಲಾಟೆ ಅನ್ನುವ ವಾತಾವರಣ ಇದೀಗ ಬದಲಾಗಿದೆ. ಕೇವಲ ಹಣ ಬಲ ಅಥವಾ ತೋಳು ಬಲದಲ್ಲಿ ವಿದ್ಯಾರ್ಥಿ ನಾಯಕನಾಗುವ ಅವಕಾಶ ಈಗ ಇಲ್ಲ. ಏಕೆಂದರೆ ಅಭ್ಯರ್ಥಿಯ ಹಾಜರಾತಿ, ಶೈಕ್ಷಣಿಕ ಅರ್ಹತೆ ಕೂಡ ಮುಖ್ಯವಾಗುತ್ತದೆ. ಹೀಗಾಗಿ ಸಾಧ್ಯವಾದಷ್ಟು ಸಹಜತೆ ಅಲ್ಲಿ ಎದ್ದು ಕಾಣುತ್ತದೆ’ ಅನ್ನುತ್ತಾರೆ ಕಾರವಾರದ ಕಾಲೇಜ್‌ವೊಂದರ ಶಿಕ್ಷಕ.
ಕಾಲೇಜ್ ಕ್ಯಾಂಪಸ್‌ಗಳಲ್ಲಿ ಚುನಾವಣೆ ಕಡ್ಡಾಯವಾಗಬೇಕು. ಏಕೆಂದರೆ ಇದು ಮುಂದಾಳತ್ವ ಗುಣ ಬೆಳೆಸುತ್ತದೆ. ಆದರೆ ಇದು ಸೌಹಾರ್ದಯುತವಾಗಿ ನಡೆಯಬೇಕು. ಯಾವುದೇ ರಾಜಕೀಯ ಪ್ರೇರಿತ ಶಕ್ತಿ ಇದರ ಹಿಂದೆ ಕೆಲಸ ಮಾಡಬಾರದು. ಮಕ್ಕಳ ನಡುವೆ ವಿಷ ಬೀಜ ಬಿತ್ತುವ ಕೆಲಸ ನಡೆಯಬಾರದು. ಉತ್ತಮ ದೇಶ ನಿರ್ಮಾಣಕ್ಕೆ ಕಾಲೇಜು ಕ್ಯಾಂಪಸ್‌ಗಳೇ ನಾಂದಿಯಾಗಬೇಕು. - ಪ್ರಶಾಂತ್ ಕೆ. ಎಬಿವಿಪಿ ಬೆಂಗಳೂರು ಕೇಂದ್ರ ಜಿಲ್ಲಾ ಸಂಘಟನೆಯ ಮುಖ್ಯಸ್ಥಬಹುತೇಕ ಕಾಲೇಜುಗಳಲ್ಲಿ ಮೂಲ ಸೌಕರ‌್ಯದ ಅಭಾವ ಇದೆ. ವಿದ್ಯಾರ್ಥಿಗಳು ಶೋಷಣೆಗೆ ಒಳಗಾಗುತ್ತಾರೆ. ಮಿತಿಮೀರಿದ ಶುಲ್ಕ, ಭ್ರಷ್ಟಾಚಾರದ ನಡುವೆ ವಿದ್ಯಾರ್ಥಿಗಳ ಭವಿಷ್ಯ ಹಾಳಾಗುತ್ತಿದೆ. ಇಂತಹ ಸಮಯದಲ್ಲಿ ವಿದ್ಯಾರ್ಥಿಗಳ ತಂಡ ದೊಡ್ಡದಾಗಬೇಕು.ವಿದ್ಯಾರ್ಥಿಗಳು ಸಂಘಟಿತರಾಗಿ ತಮ್ಮ ಹಕ್ಕುಗಳಿಗಾಗಿ ಹೋರಾಡಬೇಕು. ಅಂಬರೀಶ್ ವಿ. ಎಸ್‌ಎಫ್‌ಐನ ರಾಜ್ಯಧ್ಯಕ್ಷಹುಡುಗಿಯರ‌್ಯಾಕೆ ಹಿಂದೆ? ಬಹುತೇಕ ಕಾಲೇಜುಗಳಲ್ಲಿ ಜನರಲ್ ಸೆಕ್ರೇಟರಿ ಸ್ಥಾನಕ್ಕೆ ಹುಡುಗನೇ ಆಯ್ಕೆ ಆಗುತ್ತಾನೆ. ಸಿಆರ್ ಆದರೂ ಜಿಎಸ್ ಆಗಲು ಹಿಂಜರಿಕೆ ಏಕೆ ಅಂದರೆ ಬಹುತೇಕ ಹುಡುಗಿಯರು ಹೇಳುವುದು ಮಹಿಳೆಯರಿಗೆ ಪ್ರಾತಿನಿಧ್ಯ ಇಲ್ಲ ಅನ್ನುವ ಮಾತನ್ನೇ. ನೈಜ ರಾಜಕೀಯದಲ್ಲಿರುವ ಮೀಸಲು ಇಲ್ಲಿಲ್ಲ. ಹೀಗಾಗಿ ಜಿಎಸ್ ಸ್ಥಾನ ಅನ್ನುವುದು ಕೇವಲ ಹುಡುಗರ ಸ್ವತ್ತು ಅನ್ನುವ ಅಲಿಖಿತ ನಿಯಮ ಬಹುತೇಕ ಕಾಲೇಜುಗಳಲ್ಲಿದೆ. ಹುಡುಗಿಯರು ನಿಂತರೂ ಗೆಲ್ಲಲಾಗದ್ದಕ್ಕೆ ಅವರನ್ನು ಬೆಂಬಲಿಸದ ಹುಡುಗಿಯರೇ ಕಾರಣ ಅನ್ನುವುದನ್ನು ಅದೇ ವಿದ್ಯಾರ್ಥಿಗಳು ಒಪ್ಪಿಕೊಳ್ಳುತ್ತಾರೆ. ಗೆಲ್ಲದಿದ್ದರೂ ನಿಲ್ಲುವ ಉತ್ಸಾಹವಂತೂ ಹುಡುಗಿಯರು ಇತ್ತೀಚೆಗೆ ತೋರಿಸುತ್ತಿರುವುದು ಸಕಾರಾತ್ಮಕ ಬೆಳವಣಿಗೆ.

