ವರ್ಕ್ ಲೈಫ್‌ ಬ್ಯಾಲೆನ್ಸ್‌ : ಬದುಕು ಸರಳ, ಸರಾಗ
ಶುಭಾ ವಿಕಾಸ್
ಸದಾ ಬಿಝಿ ಇರ‌್ತಾರೆ. ಆದ್ರೆ ಟೆನ್ಷನ್ ಫ್ರೀ ಲೈಫ್. ಊರೂರು ಸುತ್ತುತ್ತಾರೆ. ಆದ್ರೂ ಎಲ್ಲೆಂದರಲ್ಲಿ ಎದುರಾಗ್ತಾರೆ. ಸೋತಾಗ ಸೊರಗಲ್ಲ. ಗೆದ್ದಾಗ ಗದ್ದುಗೆ ಏರಲ್ಲ. ಸದಾ ಲವಲವಿಕೆಯ ನಟಿ, ಉದ್ಯಮಿ ಶೈಲಜಾನಾಗ್ ಬದುಕು ಸರಳ ರೇಖೆಯ ಮೇಲೆ ಸಂಚರಿಸುತ್ತದೆ.  ಕಿರುತೆರೆಯ ಹೆಸರಾಂತ ನಿರ್ಮಾಪಕಿ, ನಟಿ ಶೈಲಜಾ ನಾಗ್ ಸ್ಯಾಂಡಲ್‌ವುಡ್‌ನ ನಿರ್ದೇಶಕ ಬಿ.ಸುರೇಶ ಪತ್ನಿ. ಓದಿದ್ದು ವಾಣಿಜ್ಯ ಶಾಸ್ತ್ರವಾದರೂ, ನಡೆದು ಬಂದಿದ್ದು ರಂಗಭೂಮಿಯತ್ತ. ಸಿಜಿಕೆ ಸೇರಿದಂತೆ ಹಲವು ರಂಗಕರ್ಮಿಗಳ ಜತೆ ಕೆಲಸ ಮಾಡಿದ ಹೆಗ್ಗಳಿಕೆ ಇವರದ್ದು. ಅಲ್ಲಿಂದ ಕಿರುತೆರೆಗೆ ಹಾರಿದ ಇವರು, ನಾಕುತಂತಿ, ಮದರಂಗಿ, ಸಾಧನೆ ಸೇರಿದಂತೆ ಹಲವು ಧಾರಾವಾಹಿಗಳಲ್ಲಿ ನಟಿಸಿದ್ದಾರೆ. ಹತ್ತಕ್ಕೂ ಹೆಚ್ಚು ಧಾರಾವಾಹಿಗಳನ್ನು ನಿರ್ಮಿಸಿದ್ದಾರೆ. ಅಲ್ಲದೇ ಹಿರಿತೆರೆಯಲ್ಲೂ ಇವರು ಸಕ್ರಿಯರಾಗಿದ್ದಾರೆ.
ಅರ್ಥ ಸಿನಿಮಾದಲ್ಲಿ ಬಣ್ಣ ಹಚ್ಚಿ, ಇದೇ ಸಿನಿಮಾದಿಂದ ನಿರ್ಮಾಪಕಿಯೂ ಆಗಿದ್ದಾರೆ. ಇವರ ನಿರ್ಮಾಣದ ಅರ್ಥ ಚಿತ್ರಕ್ಕೆ ರಾಜ್ಯ ಪ್ರಶಸ್ತಿ ದೊರೆತಿದ್ದರೆ, ಗುಬ್ಬಚ್ಚಿಗಳು ಮತ್ತು ಪುಟ್ಟಕ್ಕನ ಹೈವೇ ಚಿತ್ರ ನಿರ್ಮಾಣಕ್ಕಾಗಿ ರಾಷ್ಟ್ರೀಯ ಚಲನಚಿತ್ರ ಪುರಸ್ಕಾರ ಪಡೆದಿದ್ದಾರೆ. ಅವರ ಯಶಸ್ಸಿನ ಹಿಂದೆ ಅಮ್ಮನ ಸ್ಫೂರ್ತಿ ಇದೆ. ಪತಿಯ ನಂಬಿಕೆ ಇದೆ. ಅತ್ತೆಯ ವಿಶ್ವಾಸದ ಮಾತುಗಳಿವೆ. ಮಗಳ ಸಹಕಾರ ಇದೆ. ಮನೆ ಸದಸ್ಯರೇ ತಮ್ಮನ್ನು ಈ ಎತ್ತರಕ್ಕೆ ಏರಿಸಿದ್ದು ಅನ್ನುವ ಶೈಲಜಾ ಅವರು ತಮ್ಮ ಬದುಕನ್ನು ಇಲ್ಲಿ ತೆರೆದಿಟ್ಟಿದ್ದಾರೆ. ಸೋಲುಗೆಲವುಗಳ ಬಗ್ಗೆ ನಿಮ್ಮ ನಿಲುವು? ಸೋತಾಗ ಸೊರಗುವುದು,ಗೆದ್ದಾಗ ಗದ್ದುಗೆ ಯೇರುವುದು ನನ್ನ ಜಾಯಮಾನವೇ ಅಲ್ಲ. ವ್ಯಾಪಾರ, ಮಾರುಕಟ್ಟೆ ಅಥವಾ ಕ್ರಿಯೇಟಿವಿಟಿಗೆ ಸಂಬಂಧಿಸಿದ ಯಾವುದೇ ಪ್ರಾಡಕ್ಟ್ ಆದರೂ ಸರಿ, ಸೋತಾಗ ಮತ್ತೊಂದು ಗೆಲುವಿನ ಮಾರ್ಗದರ್ಶಿ ಅಂದುಕೊಳ್ಳುತ್ತೇನೆ. ಗೆದ್ದಾಗ ಇನ್ನಷ್ಟು ಹೊಸತನಕ್ಕೆ ತೆರೆದುಕೊಳ್ಳಲು ನನ್ನನ್ನು ಹುರಿದುಂಬಿಸಿಕೊಳ್ಳುತ್ತೇನೆ. ಊರೂರು ಸುತ್ತುವಾಗಲೆಲ್ಲ ನಿಮ್ಮ ಎದುರು ನಿಲ್ಲುತ್ತಿದ್ದ ಸವಾಲುಗಳೇನು? ಸಿನಿಮಾ, ಧಾರಾವಾಹಿಗೆ ಸಂಬಂಧಪಟ್ಟ ವ್ಯವಹಾರಕ್ಕೆ ದೂರದ ಊರಿಗೆ ಪ್ರಯಾಣಿಸುವುದು ಸುಮಾರು 20 ವರ್ಷಗಳಿಂದ ಅಭ್ಯಾಸವಾಗಿ ಹೋಗಿದೆ. ಊರಿಂದ ಊರು,
ವ್ಯಕ್ತಿಯಿಂದ ವ್ಯಕ್ತಿ ಅಂತೆಲ್ಲ ಭಿನ್ನತೆಯೊಂದಿಗೆ ಮಹಿಳೆಯೊಬ್ಬಳು ವ್ಯವಹರಿಸುವಾಗ ಸಹಜವಾಗಿಯೇ ಅಡ್ಡಿ ಆತಂಕಗಳು ಎದುರಾಗುತ್ತವೆ. ಆದರೆ ಅವುಗಳನ್ನು ಮೆಟ್ಟಿ ನಿಂತಿದ್ದೇನೆ. ತನ್ನನ್ನು ತಾನು ಉದ್ದಿಮೆ ಕ್ಷೇತ್ರದಲ್ಲಿ ಮಹಿಳೆ ಪ್ರಾಟೆಕ್ಟ್ ಮಾಡಿಕೊಳ್ಳುವುದು ಹೇಗೆ? ಉದ್ದಿಮೆ ಮಹಿಳೆ ಎಲ್ಲ ರೀತಿಯಲ್ಲೂ ಸ್ವತಂತ್ರ ಪಡೆದಿರುತ್ತಾಳೆ. ಹಾಗಂತ ಅದನ್ನು ದುರುಪಯೋಗ ಪಡಿಸಿಕೊಳ್ಳಬಾರದು. ಅದರ ಜತೆ ಒಂದಿಷ್ಟು ಲಿಮಿಟ್ ಗಳನ್ನು ಹಾಕಿಕೊಳ್ಳಬೇಕು. ದಿಟ್ಟ ಹೆಜ್ಜೆ ಇಡಬೇಕು. ನಿಮ್ಮ ಕುಟುಂಬವೇ ನಿಮಗೆ ಆಧಾರಸ್ಥಂಭವಾ? ಹೌದು, ಅವರೆಲ್ಲ ನನ್ನ ಸಪೋರ್ಟ್ ಮಾಡದಿದ್ದರೆ ನಾನಿವತ್ತು ಚಿತ್ರೋದ್ಯಮದಲ್ಲಿ ಈ ಮಟ್ಟಿಗೆ ಬೆಳೆದು ನಿಲ್ಲಲಾಗುತ್ತಿರಲಿಲ್ಲ.ನಿಮ್ಮ ನಿರ್ಮಾಣದ ಧಾರಾವಾಹಿಗಳಲ್ಲಿ ಹೆಣ್ಮಕ್ಕಳ ದೌರ್ಜನ್ಯ ನಿಷೇಧವಾ? ಹೌದು. ವಿನಾ ಕಾರಣ ಮಹಿಳೆಯರನ್ನು ಕೆಟ್ಟದ್ದಾಗಿ ಬಿಂಬಿಸುವ ಅಥವಾ ಬಲಹೀನಳು ಅನ್ನುವ ಸನ್ನಿವೇಶವನ್ನು ಸಾಧ್ಯವಾದಷ್ಟು ತೆರೆಯ ಮೇಲೆ ತೋರಿಸುವುದಿಲ್ಲ. ವೃತ್ತಿಬದುಕಿನ ಯಶಸ್ಸಿಗೆ ಕುಟುಂಬದವರ ಪಾತ್ರ? ವ್ಯವಹಾರದ ಉದ್ದೇಶಕ್ಕೆ ಊರಿಂದ ಊರು ಸುತ್ತುವಾಗ ನಾನಾ ವ್ಯಕ್ತಿತ್ವದ ಜನ ಎದುರಾಗುತ್ತಾರೆ. ಕೆಲವೊಮ್ಮೆ ಕಹಿ ಘಟನೆಗಳು ನಡೆಯುತ್ತವೆ. ಒಮ್ಮೆ ಅಂತಹದ್ದೊಂದು ಘಟನೆ ನಡೆದಾಗ ಬೇಸರವಾಗಿತ್ತು. ಪತಿಗೆ ಹೇಳುವ ಮೊದಲು ಅತ್ತೆ ವಿಜಯಮ್ಮ ಬಳಿ ಹೇಳಿಕೊಂಡಿದ್ದೆ. ಅವರು ಹಿಂಜರಿಯಬೇಡ. ಮುಂದೆ ಹೆಜ್ಜೆ ಹಾಕು. ಆತ್ಮಸ್ಥೈರ‌್ಯವನ್ನು ಕುಗ್ಗಿಸುವ ಶಕ್ತಿಗಳ ವಿರುದಟಛಿ ಸೆಟೆದು ನಿಲ್ಲು ಅಂದಿದ್ದರು.ಅದೇ ಶಕ್ತಿ ಇವತ್ತಿಗೆ ನನಗೆ ಕಾವಲಾಗಿ ನಿಂತಿದೆ. ವೃತ್ತಿ ಬದುಕು ಪರೀಕ್ಷೆಗೆ ಒಳಗಾಗುತ್ತಿದೆಅಂದೆನಿಸಿದ್ದು ಇದೆಯಾ? ನಿತ್ಯದ ಬದುಕು ನನ್ನ ಪರೀಕ್ಷೆಗೆ ಒಡ್ಡುತ್ತದೆ. ಒಂದೊಳ್ಳೆಯ ಪ್ರಾಡಕ್ಟ್ ಕೊಡಬೇಕು. ಮಾರುಕಟ್ಟೆ ನಿರ್ವಹಿಸಬೇಕು. ನನ್ನನ್ನು ನಂಬಿದ ಕೆಲಸಗಾರರಿಗೆ ನ್ಯಾಯ ಒದಗಿಸಬೇಕು ಅನ್ನುವುದೆಲ್ಲ ಪರೀಕ್ಷೆಯೇ. ಹಾಗಂತ ಅದನ್ನೇ ಮನಸ್ಸಿಗೆ ಹಚ್ಚಿಕೊಂಡು ಟೆನ್ಷನ್ ಅನುಭವಿಸುವುದಿಲ್ಲ. ಒತ್ತಡದ ಕೆಲಸವನ್ನು ಎಂಜಾಯ್ ಮಾಡುತ್ತೇನೆ. ನಿಮ್ಮೊಳಗಿರುವ ನಟಿಗೂ, ಉದ್ಯಮಿಗೂ ಕ್ಲ್ಯಾಶ್ ಆಗುವುದಿಲ್ಲವಾ? ಎರಡನ್ನು ಒಂದೇ ಸಲ ನಿಭಾಯಿಸುವುದು ಕಷ್ಟ. ಅವೆರಡೂ ಪರಸ್ಪರ ಭಿನ್ನ ಮುಖಗಳು. ಭಾವನೆಗಳಲ್ಲಿ ಜೀವ ತುಂಬುವ ನಟನೆಗೂ ಹಣದಲ್ಲೇ ಅಳೆಯುವ ವ್ಯಾಪಾರಕ್ಕೂ ಅಂತರ ಸಾಕಷ್ಟಿವೆ.
ನಟನೆಯ ಮೂಡಿನಲ್ಲಿದ್ದಾಗ ವ್ಯವಹಾರಕ್ಕೆ ಸಂಬಂಧಿಸಿದ ಫೋನ್ ಬಂದರೂ ಕೂಡ ಸಿಡಿಮಿಡಿಗೊಳ್ಳುತ್ತೇನೆ. ಮಾರುಕಟ್ಟೆ, ನಿರ್ಮಾಣ, ನಟನೆ ಮೂರರಲ್ಲಿ ಯಾವುದರಲ್ಲಿ ನೀವು ಮಗ್ನರಾಗುತ್ತೀರ? ನನಗೆ ಮೂರು ಕೂಡ ಮುಖ್ಯ. ಆದರೆ ನಟನೆ ಅಂತ ಬಂದಾಗ ನಾನು ಎಲ್ಲಿಲ್ಲದ ಖುಷಿ ಅನುಭವಿಸುತ್ತೇನೆ. ನಿಮ್ಮ ವಾರಾಂತ್ಯ? ನನಗೆ ಅಂತಹದ್ದೊಂದು ದಿನವೇ ಇಲ್ಲ. ವಾರದ ಎಲ್ಲ ದಿನಗಳಲ್ಲೂ ನಾನು ಬಿಝಿಯಾಗಿರಲು ಇಷ್ಟ ಪಡುತ್ತೇನೆ. ಕುಟುಂಬದೊಂದಿಗೆ ಕಳೆಯುವ ಗಳಿಗೆ? ಹೆಚ್ಚು ಸಮಯ ಕಳೆಯುತ್ತೇನೆ ಅನ್ನುವುದಿಲ್ಲ. ಆದರೆ ಒಂದಿಷ್ಟು ಒಳ್ಳೆಯ ಕ್ಷಣಗಳನ್ನು ಕುಟುಂಬಕ್ಕಾಗಿ ಮೀಸಲಿಡುತ್ತೇನೆ.


