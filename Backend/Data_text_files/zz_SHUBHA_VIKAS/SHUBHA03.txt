ಇದಕ್ಕೀಗ ಒಬ್ಬರು ಸಾಕು!
ಎರಡು ದೇಹಗಳ ಮಿಲನ ಅನ್ನುವ ಪರಿಕಲ್ಪನೆಯೇ ಇಲ್ಲೀಗ ಸುಳ್ಳಾಗಿದೆ. ಅದಕ್ಕೀಗ ಇಬ್ಬರು ಬೇಡ, ಒಬ್ಬರಿದ್ದರೂ ಸಾಕು! ಲೈಂಗಿಕತೆಯಲ್ಲಿ ಸ್ವಂತಿಕೆ ಕಂಡುಕೊಳ್ಳಹೊರಟಿರುವ ಇವರಿಗೆಲ್ಲ ಖುಷಿಕೊಟ್ಟಿದ್ದು ಕೇವಲ ಸಂಗಾತಿಯಲ್ಲ, ಸಲಕರಣೆ.
* ಶುಭಾ ವಿಕಾಸ್
ಅವನ ಇರುವಿಕೆಯಲ್ಲಿ ಅವಳು ಅರಳಿ ನಿಲ್ಲುವುದಿಲ್ಲ. ಇವಳ ಸಾನಿಧ್ಯಕ್ಕಾಗಿಯೇ ಅವನು ಕಾಯುವುದೇ ಇಲ್ಲ. ಪರಸ್ಪರ ಮಾತು, ಸ್ಪರ್ಶವಿಲ್ಲದಿದ್ದರೂ ದೇಹದಾಸೆ ಈಡೇರುತ್ತದೆ. ಜತೆಗಿಲ್ಲದಿದ್ದರೂ ನಡೆಯುವ ಸಮಾಗಮದಲ್ಲಿ ಸಿಕ್ಕಿದ್ದು ಸುಖವಷ್ಟೆ.
ಅವತ್ತಿನಂತೆ ಇವತ್ತು ಅವನು ಅವಳನ್ನು ಆಳುವುದಿಲ್ಲ. ಇವಳು ಆಳಿಸಿಕೊಳ್ಳುವುದಿಲ್ಲ. ಇಬ್ಬರಿಗೂ ಒಂದಾಗುವ, ಒಂದಾಗುವಿಕೆಯಲ್ಲೂ ಪರಸ್ಪರ ಬೇರೆಯದೇ ಆದ ವ್ಯಕ್ತಿತ್ವ ಕಂಡುಕೊಳ್ಳುವ ಹಪಾಹಪಿ. ಅದರಲ್ಲಿ ಹುಟ್ಟಿಕೊಂಡಿದ್ದೇ ಪ್ರತ್ಯೇಕ ಲೈಂಗಿಕ ವ್ಯಕ್ತಿತ್ವ. ಅದರ ಅನ್ವೇಷಣೆಗೆ ಇಳಿದಾಗ ಸಿಕ್ಕಿದ್ದು ಇಬ್ಬರು ಒಬ್ಬರಾಗಿ, ಸುಖಿಸುವ ಸುಖ. ಮುಟ್ಟಿಯೂ ಮುಟ್ಟದೆ ನಡೆಯುವ ಮೈಥುನದ ಆಟವಿದು.ಮೊದಲೆಲ್ಲ ಮಹಿಳೆ ಪುರುಷನ ಅಡಿಯಾಳು, ಪುರುಷ ಮಹಿಳೆಯನ್ನು ಆಳುವವ ಅನ್ನುವ ಮನೋಭಾವ ಇತ್ತು. ಲೈಂಗಿಕತೆಗೆ ಒಂದು ಸ್ವತಂತ್ರ ಅಸ್ತಿತ್ವ ಇರಲಿಲ್ಲ. ಈಗ ಅದರ ಹುಡುಕಾಟ ಶುರುವಾಗಿದೆ. ಮಹಿಳೆ ಅಥವಾ ಪುರುಷ ಇಬ್ಬರಿಗೂ ತಮ್ಮದೇ ಆದ ಒಂದು ಸ್ವತಂತ್ರ ವ್ಯಕ್ತಿತ್ವ ರೂಪಿಸಿಕೊಳ್ಳುವ ಆಸೆ. ಸ್ವಂತ ಲೈಂಗಿಕ ಅನ್ವೇಷಣೆಗೆ ಸಜ್ಜಾಗಿದ್ದಾರೆ.ಇಬ್ಬರಲ್ಲಿ ಒಬ್ಬರಾಗಬೇಕು ಅಂದಾಗ ಸ್ವಂತಿಕೆ, ಅಸ್ತಿತ್ವದ ಹುಡುಕಾಟ ಶುರುವಾಗುತ್ತದೆ. ಅದು ಲೈಂಗಿಕ ವಿಷಯದಲ್ಲೂ ಆಗಿದೆ. ತಮ್ಮತಮ್ಮ ಲೈಂಗಿಕ ಇರುವಿಕೆಯನ್ನು ಕಂಡುಕೊಳ್ಳುವಿಕೆ. ಲೈಂಗಿಕ ವ್ಯಕ್ತಿತ್ವದಲ್ಲೊಂದು ಸ್ವಂತಿಕೆ ಅಥವಾ ಅಸ್ತಿತ್ವದ ಅನ್ವೇಷಣೆ ಶುರುವಾದಾಗ ಕೃತಕತೆಯಲ್ಲೂ ಸಹಜತೆ ಹುಡುಕುವ ಪ್ರಯತ್ನ ನಡೆಯುತ್ತದೆ.
ಸಂಗಾತಿಯಿಲ್ಲದ ಸುಖಲೈಂಗಿಕ ಬಯಕೆಯನ್ನು ಈಡೇರಿಸಲು ಸಂಗಾತಿಯೇ ಬೇಕಿಲ್ಲ. ಸಂಭೋಗವೇ ಇಲ್ಲದೆ ಮಗುವನ್ನು ಹೇಗೆ ಪಡೆಯಬಹುದೋ ಹಾಗೆ ಲೈಂಗಿಕ ಸುಖವನ್ನು ಕೂಡ. ಆ ವಿಷಯದಲ್ಲೂ ಕೂಡ ನಾವು ಬೇರೆಯವರನ್ನು ಅವಲಂಬಿಸಬೇಕಿಲ್ಲ ಅನ್ನುವ ಮನೋಭಾವದ ಜತೆ ಅನಿವಾರ‌್ಯತೆಯೂ ಸೇರಿಕೊಂಡಿದೆ. ಏಕೆಂದರೆ ಲೈಂಗಿಕ ಸಮಸ್ಯೆಯೇ ಇತ್ತೀಚೆಗೆ ಸಂಬಂಧಗಳನ್ನು ದೂರ ಸರಿಯುವಂತೆ ಮಾಡುತ್ತಿದೆ. ಅಗತ್ಯ, ಅನಿವಾರ‌್ಯಗಳ ನಡುವೆ ಬೆಳೆದು ನಿಂತಿದ್ದು ಸಂಗಾತಿಯಿಲ್ಲದ, ಆದರೆ ಸಂಭೋಗದಷ್ಟೆ ಖುಷಿಪಡಿಸುವ ಲೈಂಗಿಕ ಸಾಧನಗಳು.ಸಂಗಾತಿಯೊಂದಿಗೆ ಲೈಂಗಿಕ ಬದುಕನ್ನು ಸ್ವಚ್ಛಂದವಾಗಿ ಅನುಭವಿಸಲಿಕ್ಕೆ ಆಗದೆ ಹೋದಾಗ ಲೈಂಗಿಕ ಸಾಧನಗಳೇ ಸಾಂಗತ್ಯ ನೀಡುತ್ತವೆ. ಕೆಲವರಿಗೆ ಸುರಕ್ಷೆ ಮುಖ್ಯ ಸಂಗತಿಯೂ ಹೌದು. ಸಂಗಾತಿ ಜತೆಗೆ ಅಥವಾ ಇಲ್ಲದೆಯೋ ಆಟಿಕೆ, ಚಿತ್ರಗಳ ಮೂಲಕವೂ ಲೈಂಗಿಕ ತೃಪ್ತಿ ಪಡೆಯಬಹುದು ಎನ್ನುವ ಆಯ್ಕೆ ಲೈಂಗಿಕ ವಿಷಯದಲ್ಲಿ ಸ್ವಂತಿಕೆ ಅಥವಾ ಇಂಡಿಪೆಂಡೆಂಟ್ ಅನ್ನುವ ಮನೋಭಾವ ಹೆಚ್ಚುವಂತೆ ಮಾಡಿದೆ.ಸಂಗಾತಿಯ ಜತೆ ಅಥವಾ ಇಲ್ಲದೆಯೋ ಕೊಡುವ, ಪಡೆಯುವ ಸುಖದಲ್ಲಿ ಕೂಡ ತನ್ನದೇ ಆದ ಒಂದು ಸ್ವತಂತ್ರ ವ್ಯಕ್ತಿತ್ವ ಅನ್ನುವುದು ಇರುತ್ತದೆಯಲ್ಲ, ಅದಕ್ಕಾಗಿ ಸೆಕ್ಸ್ ಗೇಮ್, ವಿಡಿಯೋ, ವರ್ಚುಯಲ್ ರಿಯಾಲಿಟ್ ಆ್ಯಪ್‌ಗಳೆಲ್ಲವೂ ಸಹಾಯಕ್ಕೆ ನಿಂತಿವೆ.ಆನ್‌ಲೈನ್ ಕಮ್ಯೂನಿಟಿ ಕೂಡ ಸಾಕಷ್ಟಿವೆ. ಇಲ್ಲಿ ಲೈಂಗಿಕತೆ, ಲೈಂಗಿಕ ಉದ್ರೇಕ ಉಪಕರಣಗಳ ಬಗ್ಗೆಯೂ ಚರ್ಚೆ, ಮಾಹಿತಿ ವಿನಿಮಯ ನಡೆಯುತ್ತದೆ. ಆದರೆ ಕೇವಲ ಸಂಗಾತಿಯಿಲ್ಲದ ಲೈಂಗಿಕತೆಗೆ ಕೃತಕ ವಿಧಾನಕ್ಕೆ ಮೊರೆ ಹೋಗುತ್ತಾರೆ ಅಂತಲ್ಲ, ಸಂಗಾತಿಗಳ ನಡುವಿನ ಲೈಂಗಿಕ ಕ್ರಿಯೆ ಉದ್ದೀಪನಕ್ಕೂ ಲೈಂಗಿಕ ಅಂಗಾಂಗಗಳನ್ನೊಳಗೊಂಡ ಆಟಿಕೆಗಳನ್ನು ಹೆಚ್ಚು ಬಳಸುತ್ತಾರೆ. ನಗರ ಪ್ರದೇಶ, ಅದರಲ್ಲೂ ಲೈಂಗಿಕತೆಯನ್ನು ಸಹಜವಾಗಿ ನೋಡುವ, ಮುಕ್ತವಾಗಿ ಅನುಭವಿಸುವವರಿಗೆ ಮಾತ್ರ ಇದೊಂದು ತೀರಾ ಸಾಮಾನ್ಯ ಸಂಗತಿ. ಆದರೆ ಗ್ರಾಮೀಣ ಪ್ರದೇಶದಲ್ಲಿ ಅಥವಾ ನಗರದಲ್ಲೂ ಇನ್ನೊಂದು ವರ್ಗದ ಜನ ಮೆಡಿಕಲ್ ಶಾಪ್ ಎದುರು ನಿಂತು ಕೇವಲ ಒಂದು ಕಾಂಡೋಮ್ ಕೇಳಲೂ ಕೂಡ ಮುಜುಗರ ಪಡುವ ಸನ್ನಿವೇಶವಿದೆ. ಲೈಂಗಿಕತೆಯನ್ನು ಸಹಜವಾಗಿ ನೋಡುವ ಅಥವಾ ಅದನ್ನು ವೈಜ್ಞಾನಿಕ ನೆಲೆಯಲ್ಲಿ ವಿಶ್ಲೇಷಿಸುವ ಮನೋಭಾವ ಹಲವರಲ್ಲಿ ಇಲ್ಲ. ಪರಸ್ಪರ ಸಂಗಾತಿಗಳೇ ತಮ್ಮ ಲೈಂಗಿಕ ಭಾವ, ಸಮಸ್ಯೆಗಳನ್ನು ಹೇಳಿಕೊಳ್ಳದೆ ಮುಚ್ಚಿಡುತ್ತಾರೆ. ಅಂಥದ್ರಲ್ಲಿ ಲೈಂಗಿಕ ಉದ್ದೀಪನಗೊಳಿಸುವ ಮಾತ್ರೆ, ತೈಲ ಅಥವಾ ಇನ್ಯಾವುದೋ ವಸ್ತು ಬೇಕು ಅಂತ ಅಂಗಡಿಯವನಲ್ಲಿ ಕೇಳಲಿಕ್ಕೆ ಅಥವಾ ತಜ್ಞರಲ್ಲಿ ಚರ್ಚಿಸಲು ಹಿಂಜರಿಯುವವರ ಸಂಖ್ಯೆ ದೊಡ್ಡದಿರುವುದು ಸಹಜವೇ.
ಹಾಸಿಗೆಯ ಇನ್ನೊಂದು ಬದಿಲೈಂಗಿಕತೆಯ ಹೊರತಾದ ಹಾಸಿಗೆಯ ಇನ್ನೊಂದು ಬದಿ ಇದೆಯಲ್ಲ, ಅದು ಬೇರೆಯದೇ ಕತೆ ಹೇಳುತ್ತದೆ. ಲೈಂಗಿಕ ಉತ್ಪನ್ನಗಳ ಮಾರುಕಟ್ಟೆ ಹೆಚ್ಚುತ್ತಿದೆ. ಲೈಂಗಿಕ ವ್ಯಕ್ತಿತ್ವದ ಅನ್ವೇಷಣೆಯಲ್ಲೂ ಬೇಕಾದ್ದು ಸಿಗುತ್ತದೆ. ಆದರೆ ಸಂಗಾತಿಗಳ ನಡುವೆ ಇಂಟಿಮೇಟ್ ಸಂಬಂಧ ಕಮ್ಮಿ ಆಗುತ್ತಿದೆ. ಸಂಗಾತಿಗಳ ನಡುವೆ ಸಹಜವಾಗಿ ಆಗಬೇಕಿದ್ದ ಸಮಾಗಮ ಇವತ್ತು ಅಸಾಧ್ಯ ಅನ್ನುವಂಥ ಸಮಸ್ಯೆಯನ್ನು ತಂದೊಡ್ಡಿದೆ. ಇದಕ್ಕೆ ಒತ್ತಡದ ಜೀವನಶೈಲಿ, ಲೈಂಗಿಕ ಅತೃಪ್ತಿ, ಅಸಮಾಧಾನ, ಅನುಮಾನ ಎಲ್ಲವೂ ಕಾರಣ. ಲೈಂಗಿಕತೆ ಇಲ್ಲ ಎನ್ನುವ ಕಾರಣಕ್ಕೆ ಕೋರ್ಟ್ ಮೆಟ್ಟಿಲೇರಿ ವಿಚ್ಛೇದನ ಪಡೆಯುವ, ಅನೈತಿಕ ಸಂಬಂಧ ಹೊಂದುವಂಥ ಪ್ರಕರಣಗಳು ವರದಿಯಾಗುತ್ತಿವೆ. ಮುಕ್ತ ಲೈಂಗಿಕತೆ ವಿಕೃತಿಯ ಹಂತವನ್ನು ತಲುಪಿದೆ. ಸಂಗಾತಿ ಬದಲಾವಣೆ, ಒಂದು ರಾತ್ರಿಯ ಸಾಂಗತ್ಯ, ಗುಂಪು ಲೈಂಗಿಕ ಕ್ರಿಯೆ ಎಲ್ಲವೂ ಮುಕ್ತ ಲೈಂಗಿಕತೆಯನ್ನು ಪ್ರಶ್ನಿಸುವಂತೆ ಮಾಡಿದೆ ಎನ್ನುತ್ತಾರೆ ಹಲವರು.ಮಾರುಕಟ್ಟೆವಿದೇಶಿ ಸಂಸ್ಕೃತಿ ಎನಿಸಿಕೊಂಡಿದ್ದ ಸೆಕ್ಸ್ ಟಾಯ್ಸ್ ವಿಷಯದಲ್ಲೂ ಭಾರತ ಹಿಂದಿನಷ್ಟು ಮಡಿವಂತಿಕೆ ಅನುಭವಿಸುತ್ತಿಲ್ಲ. ಆನ್‌ಲೈನ್ ಸೆಕ್ಸ್ ಟಾಯ್ಸ್ ಮಾರುಕಟ್ಟೆ ಜಾಲ ವಿಸ್ತರಿಸುತ್ತಿದೆ. ಬಹುತೇಕರು ಇಲ್ಲಿಂದಲೇ ಖರೀದಿಸುತ್ತಾರೆ. ಹೀಗಾಗಿ ಇಲ್ಲಿ ಯಾರೋ ನೋಡುತ್ತಾರೆ ಅಥವಾ ಕೇಳಲು ಮುಜುಗರ ಅನ್ನುವ ಸಮಸ್ಯೆ ಮುಗಿದು ಹೋಗುತ್ತದೆ. ಸೆಕ್ಸ್ ಟಾಯ್‌ಗಳ ಮಾರುಕಟ್ಟೆಯಲ್ಲಿ ಬೆಂಗಳೂರು ಕೂಡ ಅಗ್ರ ಸ್ಥಾನದಲ್ಲಿದೆ. ಇಂತಹ ಮಾರುಕಟ್ಟೆಯನ್ನು ಹೆಚ್ಚು ಮಹಿಳೆಯರೇ ನಡೆಸುತ್ತಾರೆ ಕೂಡ. ಶೇ. 41ರಷ್ಟು ಗ್ರಾಹಕರೂ ಮಹಿಳೆಯರೇ ಅಂತೆ. ಔಷಧ ಅಂಗಡಿಯ ಮಾಲೀಕ ವೆಂಕಟೇಶ್ ಪ್ರಕಾರ, ‘ಯುವ ಜನತೆಗೆ ಹೋಲಿಸಿದರೆ ವಯಸ್ಸಾದವರೇ ಹೆಚ್ಚು ಬೋಲ್ಡ್ ಆಗಿ ಲೈಂಗಿಕ ವಸ್ತುಗಳನ್ನು ಕೇಳುತ್ತಾರೆ. ಆದರೆ ಯುವಕರು ಮುಜುಗರ ಪಟ್ಟುಕೊಳ್ಳುವ ಸಂಗತಿಗಳಿವೆ. ಹಿಂದೆಮುಂದೆ ಯಾರೂ ಇಲ್ಲ ಎಂಬುದನ್ನು ಖಚಿತ ಪಡಿಸಿಕೊಂಡು ಇಂಥದ್ದೊಂದು ಬ್ರ್ಯಾಂಡ್ ಹೆಸರು ಹೇಳುವವರೂ ಇದ್ದಾರೆ. ಲಾಡ್ಜ್, ರೆಸಾರ್ಟ್‌ಗಳಿರುವ ಪ್ರದೇಶದಲ್ಲಿ ಇವುಗಳಿಗೆ ಹೆಚ್ಚಿನ ಬೇಡಿಕೆ. ಜನ ವಸತಿ ಪ್ರದೇಶದಲ್ಲಿ ಇದರ ಮಾರಾಟ ಕಮ್ಮಿ’.
ಆನ್‌ಲೈನ್ ಮಾರುಕಟ್ಟೆ ಸಮೀಕ್ಷೆ ಪ್ರಕಾರ, ಹೆಚ್ಚು ಸೇಲ್ ಆಗುವ ವಸ್ತುಗಳೆಂದರೆ ಲೂಬ್ರಿಕೆಂಟ್ಸ್ ಶೇ.20, ಮೇಲ್ ಪರ್‌ಫಾರ್ಮನ್ಸ್ ಶೇ.17, ಸೆಕ್ಸಿ ಲಿಂಗ್ರಿ ಶೇ.15ರಷ್ಟು, ಎಡಿಬಲ್ ಫನ್ ಶೇ.13, ಕಾಂಡೋಮ್ಸ್ ಶೇ.12ರಷ್ಟು, ವುಮನ್ಸ್ ಹೈಜಿನ್ ಅಂಡ್ ಅರೋಸಲ್ಸ್ ಶೇ.10ರಷ್ಟು, ಮೆನ್ಸ್ ಇನ್ನರ್‌ವೇರ್ ಶೇ.8, ಪ್ಲೇಸರ್ ರಿಂಗ್ ಶೇ.5ರಷ್ಟು.‘ಸ್ಥಳೀಯರಿಗಿಂತ ವಲಸಿಗರು ಯಾವುದೇ ಭಯ, ಮುಜುಗರವಿಲ್ಲದೆ ಅಂಗಡಿಗಳಲ್ಲಿ ಲೈಂಗಿಕ ಸಾಧನಗಳನ್ನು ಕೇಳುತ್ತಾರೆ. ಸ್ಥಳೀಯ ಹುಡುಗಿಯರು ಶೇ. 2ರಷ್ಟು ಮಂದಿ ಮುಂದೆ ಬರುತ್ತಾರೆ. ಹುಡುಗರು ಕೇಳಿದರೂ ಅವರ ಮುಖದಲ್ಲಿ ಮುಜುಗರ ಗಮನಿಸುತ್ತೇವೆ. ಅಂಗಡಿಗಿಂತಲೂ ಆನ್‌ಲೈನ್ ಮಾರುಕಟ್ಟೆ ಲೈಂಗಿಕ ಸಾಧನಗಳ ಖರೀದಿಗೆ ಸುಗಮ ಮಾರ್ಗ ಎನಿಸಿದೆ’ ಎನ್ನುತ್ತಾರೆ ಔಷಧ ಅಂಗಡಿಯೊಂದರ ಮಾಲೀಕರಾದ ತನುಜಾ.
