ತವರಿನ ಸಿರಿ
ಭಾದ್ರಪದ ಅಂದರೆ ಹೆಂಗಳೆಯರಿಗೆಲ್ಲ ಗೌರಿಯ ನೆಪದಲ್ಲಿ ತವರು ಸೇರುವ ತವಕ.
 ಶುಭಾ ವಿಕಾಸ್ಅತ್ತ ಮಳೆಯೆಂದರೆ ಮಳೆಯಲ್ಲ, ಇತ್ತ ಚಳಿಯೂ ಇಲ್ಲ, ಹಾಗಂತ ಬಿಸಿಲೂ ಅಲ್ಲ. ಕಣ್ಣು ಹಾಯಿಸಿದಷ್ಟು ದೂರ ಬರಿಯ ಹಸಿರಸಿರು.
ಅಲ್ಲಲ್ಲಿ ಬೆಳೆದು ನಿಂತ ಹುಲ್ಲಿನ ಮೇಲಿನ ಹನಿಹನಿ ಮಳೆ, ಅದರ ಮೇಲಿನ ಸೂರ‌್ಯರಶ್ಮಿಯಲ್ಲಿ ಅರಳಿದ ರಂಗುರಂಗಿನ ರಂಗೋಲಿಯಲ್ಲೇ ಹಬ್ಬದ ವಾತಾವರಣ. ಅಂಗಳಕ್ಕೆ ಅಂಗಳವೇ ಬಣ್ಣಬಣ್ಣದ ಡೇರೆ, ಸೋಣೆ, ನಾಗದಾಳಿಯ ಹೂವುಗಳಿಂದ ತುಂಬಿ ಹೋಗಿ ಹೊಸ ಹುರುಪಿನಿಂದ ಮೈಮನ ತುಂಬಿಕೊಂಡಂತಿದೆ.
ಪ್ರಕೃತಿಗೆ ಚೂರೇಚೂರು ತನ್ನನ್ನು ಅಲಂಕಾರಿಕವಾಗಿ ತೆರೆದುಕೊಳ್ಳುವ ಖುಷಿ. ಅಂತಹದ್ದೊಂದು ಖುಷಿ ಸಣ್ಣಗೆ ಹರೆಯುವ ಗದ್ದೆ ಬದಿಗಿನ ಹಳ್ಳದಲ್ಲೋ, ಗುಡ್ಡದ ಮೇಲಿನ ಕಾಡು ಪುಷ್ಪದಲ್ಲೋ, ಮೌನವಾಗಿ ಹೂವಿಂದ ಹೂವಿಗೆ ಹಾರುವ ಬಣ್ಣಬಣ್ಣದ ಪಾತರಗಿತ್ತಿಯಲ್ಲೋ ಇಣುಕುತ್ತದೆ. ನಿಸರ್ಗದ ಬಿಂಬದಲ್ಲಿ ತನ್ನದೊಂದು ಪ್ರತಿಬಿಂಬ ನೋಡಿಕೊಳ್ಳುವ ಅವಳಿಗೆ ಭಾದ್ರಪದ ಅಂದರೆ ಬಾಲ್ಯದ ಬಾಗಿನದ ನೆನಪು. ಮದುವೆಯಾದ ಹೊಸತರಲ್ಲಿ ಹಪಹಪಿಸುತ್ತಿದ್ದ ತವರಿನ ಕನವರಿಕೆ, ಅತ್ತೆ ಶುರು ಮಾಡಿಕೊಟ್ಟ ಗೌರಿವ್ರತ ಮುಂದುವರಿಸುವಂಥ ಭಕ್ತಿ.ಗೌರಿ ಹಬ್ಬ ಅಂದರೆ ಪಾರ್ವತಿ ತವರಿಗೆ ಬರುವ ಸಂಭ್ರಮ. ತವರಿಗೆ ಹೋದ ತಾಯಿಯನ್ನು ಕರೆದುಕೊಂಡು ಹೋಗಲು ಮಾರನೆಯ ದಿನ ಗಣೇಶ ಬರುತ್ತಾನೆ ಅನ್ನುವುದು ಪುರಾಣ. ಆದರೆ ಗೌರಿ ಹಬ್ಬದಲ್ಲಿ ತವರು ಸೇರುವ, ಪರಸ್ಪರ ಬಾಗಿನ ಕೊಡುವ ಸಂಪ್ರದಾಯದಲ್ಲೊಂದು ಸಾಂಸ್ಕೃತಿಕ ವಾತಾವರಣ ಮೈದೆಳೆಯುತ್ತದೆ. ಆದರೆ ಅದನ್ನೂ ಮೀರಿ ಅದೆಷ್ಟೊ ಪಾರ್ವತಿಯರು ತವರು ಅಂದರೆ ಅರಳಿ ನಿಲ್ಲುತ್ತಾರೆ.ತವರ ದಾರಿ
ನವ ಚೈತನ್ಯದಿಂದ ತುಂಬಿಕೊಂಡಿರುವ ಭತ್ತದ ಗಿಡ, ಗುಡ್ಡಕ್ಕೆ ಗುಡ್ಡವೆ ಹಳದಿ, ಕೆಂಪು ಮಿಶ್ರಿತ ಹೂವಿನಿಂದ ತುಂಬಿ ಹೋಗಿ ಹೊಸ ಉತ್ಸಾಹದಲ್ಲಿ ತೆರೆದುಕೊಳ್ಳುವ ಪ್ರಕೃತಿಯ ನಡುವೆ ಕಾಲುದಾರಿಯಲ್ಲಿ ತವರು ಸಮೀಪಿಸುತ್ತಿದೆ ಅಂತ ಓಡೋಡಿ ಬರುವ ಮನೆಯ ಮಗಳ ಮುಖದಲ್ಲಿ ತುಂಬಿಕೊಳ್ಳುವ ಕುತೂಹಲ, ನಾಚಿಕೆಯಲ್ಲೇ ಹೆಜ್ಜೆ ಇಡುವ ಅವಳ ಎದುರು ಗರಿ ಬಿಚ್ಚಿದ ನವಿಲೊಂದು ಸರಸರನೆ ಹಾದು ಹೋಗುತ್ತದೆ. ನವಿಲುಗರಿಯ ಆಸೆಪಟ್ಟು ಅದರ ಹಿಂದೆ ಹೋಗುವಷ್ಟು ಅವಳು ಎಳಸಲ್ಲ, ಈಗ ಅವಳು ಮದುವೆಯಾದವಳು. ಲಂಗ ದಾವಣಿ ಬಿಟ್ಟು ಸೀರೆಯಲ್ಲೇ ಸಿಂಗಾರಗೊಂಡು, ಕೆನ್ನೆತುಂಬ ಅರಿಷಿಣವನ್ನಿಟ್ಟುಕೊಂಡು ಮುಖದಲ್ಲೊಂದಿಷ್ಟು ಗಂಭೀರವಾದವಳು ತವರು ಅಂದಾಗ ಅವಳೊಳಗಿನ ಮುಗ್ಧ ಹುಡುಗಿ ಮತ್ತೆ ಎದ್ದು ನಿಲ್ಲುತ್ತಾಳೆ.ತವರು ಅಂದರೆ ಹಾಗೆ. ಅಲ್ಲಿ ಯಾರೋ ಹೆಜ್ಜೆಯನ್ನು ಗಮನಿಸುವುದಿಲ್ಲ, ಇನ್ಯಾರೋ ನೀನು ಮಾಡಿದ ಅಡುಗೆ ರುಚಿಯಿಲ್ಲ ಅನ್ನುವುದಿಲ್ಲ. ಹೀಗೆ ಇರಬೇಕು ಅಂತ ಲಕ್ಷ್ಮಣರೇಖೆ ಎಳೆಯುವವರೂ ಇಲ್ಲ. ಪತಿಯ ಮನೆಯಲ್ಲಿ ಸಕಲ ಸುಖದಲ್ಲಿದ್ದವಳಿಗೂ ತವರು ಅಂದರೆ ಏನೋ ಒಂದು ನಿರಾಳತೆಯ ಭಾವ ಅವಳನ್ನು ಅವಿತು ಕೂರುತ್ತದೆ. ಗಂಡನ ಸರಸದ ಮಾತುಗಳಿಗಿಂತಲೂ ತಮ್ಮನ ತರಲೆಯ ಮಾತು ಕೇಳಬೇಕು ಎನಿಸುತ್ತದೆ. ಅತ್ತೆಗೆ ಅಡುಗೆಯಲ್ಲಿ ಸಹಾಯ ಮಾಡುವುದಕ್ಕಿಂತ ಅಮ್ಮ ಮಾಡಿದ ರುಚಿರುಚಿಯ ಅಡುಗೆಯನ್ನು ಸುಮ್ಮನೆ ಕುಳಿತು ಸವಿಯಬೇಕು ಎನಿಸುತ್ತದೆ. ತವರಿನ ಸುಖದೊಳಗೆ ಒಂದಷ್ಟು ಸಮಯ ಸಾಂಸಾರಿಕ ಬದುಕಿನ ಎಲ್ಲ ಜಂಜಡವನ್ನು ಮೀರಿ ನಿಲ್ಲಬೇಕು ಅನ್ನುವ ಮಟ್ಟಿಗೆ ಪ್ರತಿಯೊಬ್ಬ ಗೃಹಿಣಿಯನ್ನು ಕಾಡುತ್ತದೆ ಅಂದರೆ ಅದರ ಹಿಂದಿರುವುದು ನಿರಾಳತೆ, ಸ್ವತಂತ್ರ ಅನ್ನುವ ಭಾವ ಇರಬಹುದು. ಒಂದಿಡೀ ಬದುಕನ್ನು ರೂಪಿಸಿದ ಆ ನಾಲ್ಕು ಗೋಡೆ, ಬೀಳಿಸಿ, ಏಳಿಸಿ ವಿಶ್ವಾಸ ತುಂಬಿದ ಅಡ್ಡಾದಿಡ್ಡಿ ಅಂಗಳದಲ್ಲೆಲ್ಲ ತವರಿನ ಸೆಳೆತ ಇರಬಹುದು.

