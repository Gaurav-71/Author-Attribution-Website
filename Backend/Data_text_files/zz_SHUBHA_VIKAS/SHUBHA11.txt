ಮಹಿಳೆಯರ ಬಲ ಹೆಚ್ಚಲಿ
ಬರಿಯ ಪುರುಷರಷ್ಟೇ ಹೋಟೆಲ ಮಾಡಬಲ್ಲವರಲ್ಲ. ಮಹಿಳೆಯರೂ ಈ ರಂಗದಲ್ಲಿ ಯಶಸ್ಸು ಕಾಣಬಲ್ಲರು ಎಂಬುದಕ್ಕೆ ಕಾಮತ್ ಸಮೂಹ ಹೋಟೆಲ್‌ಗಳ ಯಮುನಾ ಕಾಮತ್ ಅವರೇ ಸಾಕ್ಷಿ. ಸ್ವತಂತ್ರವಾಗಿ ಒಂದು ಹೋಟೆಲ್ ಮಾಡಿದ್ದಷ್ಟೇ ಅಲ್ಲದೆ ಇಡೀ ಹೋಟೆಲ್ ವಾತಾವರಣವನ್ನು ‘ಗ್ರಾಹಕರು’ ಅನ್ನುವ ಬದಲು ‘ಅತಿಥಿ’ ಪರಿಕಲ್ಪನೆಗೆ ಬದಲಿಸುವಲ್ಲಿ ಪತಿಗೆ ಸಾಥ್ ನೀಡಿದವರು ಇವರು.
ಶುಭಾ ವಿಕಾಸ್
ಹೊರಗೆ ಮಾಡಿನಿಂದ ಸರಸರ ಸುರಿಯುವ ಮಳೆೆ ಹನಿಗಳ ನಾದ, ಒಳಗೆ ಮೆಲುದನಿಯ ಗಾನ. ಇದಕ್ಕೆ ಸಾಥ್ ಕೊಡುವ ಖಾನಾ.ಮನೆಯಲ್ಲ, ಮನೆಯಂಥ ಹೋಟೆಲ್ ಊಟ ಸವಿಯಬೇಕು ಅಂತಲೇ ಬೆಂಗಳೂರಿಗರು ಬಸವನಗುಡಿಯ ಕಾಮತ್ ಬ್ಯೂಗಲ್ ರಾಕ್ ನೆನಪಿಸಿಕೊಳ್ಳುತ್ತಾರೆ.
ಗ್ರಾಹಕ ಅನ್ನುವುದನ್ನು ಮರೆತು ಮನೆಗೆ ಬಂದ ಅತಿಥಿಯಂತೆ ಉಪಚರಿಸುತ್ತಲೇ ಕೇವಲ ಬೆಂಗಳೂರಿನಲ್ಲಲ್ಲ, ಕರ್ನಾಟಕದಲ್ಲೇ ಮನೆ ಮಾತಾಗಿರುವ ಕಾಮತ್ ಯಾತ್ರಿ ನಿವಾಸ್ ಹೋಟೆಲ್‌ನ ಸವಿರುಚಿಯ ಹಿಂದೆ ಯಮನಾ ಕಾಮತ್ ಅನ್ನುವ ಅನ್ನಪೂರ್ಣೆಶ್ವರಿ ಇದ್ದಾರೆ.ಸುಮಾರು ಮೂವತ್ತು ವರ್ಷಗಳ ಹಿಂದಿನ ಮಾತು. ಪತಿ ಅನಂತರಾಯ ಕಾಮತ್ ಹೋಟೆಲ್ ಉದ್ದಿಮೆಯಲ್ಲಿ ಮುಳುಗಿ ಹೋಗಿದ್ದರು. ಒಂದಿಷ್ಟು ಆದರ್ಶಗಳನ್ನು ಜತೆಗಿಟ್ಟುಕೊಂಡು ಹಸಿದು ಬಂದ ಗ್ರಾಹಕನನ್ನು ಸಂತೃಪ್ತಗೊಳಿಸುವುದೊಂದೇ ತಮ್ಮ ಗುರಿ ಅಂದಿದ್ದ ಕಾಮತ್ ಅವರ ಮನದಾಸೆಗೆ ಜತೆಯಾಗಿದ್ದು ಅವರ ಮನದನ್ನೆ ಯಮುನಾ.ತವರಿನಲ್ಲಿ ಜುವೆಲ್ಲರಿ ಉದ್ದಿಮೆಯಷ್ಟೆ ನೋಡಿದ್ದ ಯಮುನಾ ಅವರಿಗೆ ಹೋಟೆಲ್ ಅನ್ನುವುದು ಹೊಸದಾಗಿ ಕಂಡಿತ್ತು. ಅತಿಥಿ ಸತ್ಕಾರದ ಜತೆ ಒಂದಿಷ್ಟು ಮಂದಿಗೆ ಉದ್ಯೋಗ ನೀಡಬೇಕು ಅಂತಿದ್ದ ಪತಿಯ ಅಲೋಚನೆಗಳಿಗೆ ನೀರೆರೆದು ಪೋಷಿಸುತ್ತಲೇ ಬಂದವರು ಯಮುನಾ.ಕರ್ನಾಟಕದಾದ್ಯಂತ 30 ಶಾಖೆಗಳ ನಿರ್ವಹಣೆಯಲ್ಲಿ ದಾಂಪತ್ಯ ಬದುಕಿನ ಬಹುತೇಕ ಕ್ಷಣಗಳನ್ನು ಹೋಟೆಲ್‌ನಲ್ಲೇ ಅನಂತರಾಯರು ಕಳೆದಿದ್ದು ಸುಳ್ಳಲ್ಲ. ಆದರೆ ಪತಿ ತಮಗಾಗಿ ಸಮಯ ಮೀಸಲಿಡುತ್ತಿಲ್ಲ ಅಂತ ದೂರಲಿಲ್ಲ. ಹೋಟೆಲಿಗೆ ಬರುವವರು ಗ್ರಾಹಕರು ಅನ್ನುವ ಬದಲು ಅತಿಥಿ ಅನ್ನುವ ಕಲ್ಪನೆಯಲ್ಲೇ ಇಡೀ ಹೋಟೆಲ್ ವಾತಾವರಣ ಬದಲಿಸಲು ಪತಿಗೆ ಸಾಥ್ ನೀಡಿದ್ದಕ್ಕೆ ಇವತ್ತು ಕಾಮತ್ ಯಾತ್ರಿ ನಿವಾಸ್ ಅಂದರೆ ಮನೆಯೂಟ ಅನ್ನುವ ಮಟ್ಟಿಗೆ ಫೇಮಸ್ ಆಗಿದ್ದು.
ಹೋಟೆಲ್ ಉದ್ದಿಮೆ ಅಂದರೆ ಹೆಣ್ಮಕ್ಕಳು ದೂರ ಅನ್ನುವ ಕಾಲವದು. ಅಂತಹ ಹೊತ್ತಲ್ಲಿ ತಾವು ಉದ್ದಿಮೆಯಲ್ಲಿ ತೊಡಗಿಕೊಂಡಿದ್ದಲ್ಲದೆ, ಇತರೇ ಹೆಣ್ಣುಮಕ್ಕಳಿಗೂ ಇದೇ ಉದ್ದಿಮೆಯಲ್ಲಿ ಅವಕಾಶ ಕೊಟ್ಟ ಯಮನಾ ಹೇಳುವುದು ಒಂದೇ ಮಾತು, ಬೇಡಿಕೆ ಇರುವ ಉದ್ದಿಮೆ ಇದು. ಇದರಲ್ಲಿ ಪುರುಷರಿಗೆ ಸಮಾನವಾಗಿ ಮಹಿಳೆಯರು ಬೆಳೆಯಬೇಕು ಅಂತ.ವೃತ್ತಿಯ ಒತ್ತಡದ ನಡುವಿನ ಬದುಕಿನ ಬವಣೆ ಪತಿ ನೆಚ್ಚಿದ ಉದ್ದಿಮೆಯನ್ನು ಮತ್ತಷ್ಟು, ಮಗದಷ್ಟು ಮುಂದೆ ತೆಗೆದುಕೊಂಡು ಹೋಗಬೇಕು ಅನ್ನುವ ಛಲ ಹೊತ್ತ ಅವರು ತಮ್ಮನ್ನು ಪರೋಕ್ಷವಾಗಿ ಇದೇ ಉದ್ದಿಮೆಯಲ್ಲಿ ತೊಡಗಿಕೊಂಡರು. ವ್ಯವಹಾರ ಪತಿಗೆ ಬಿಟ್ಟು, ಗ್ರಾಹಕರನ್ನು ತೃಪ್ತಿಪಡಿಸುವ ಆಹಾರದ ಬಗ್ಗೆ ವಿಶೇಷ ಕಾಳಜಿ ವಹಿಸಿದರು. ಲಾಭ, ನಷ್ಟ ಬದಿಗಿಟ್ಟು ಗುಣಮಟ್ಟದ ಉತ್ಪನ್ನ ನೀಡುವುದೇ ತಮ್ಮ ಗುರಿ ಅಂದರು. ಅಡುಗೆ ಸೋಡ, ಕೃತಕ ಬಣ್ಣ, ರುಚಿ ಹೆಚ್ಚಿಸುವ ರಾಸಾಯನಿಕಗಳನ್ನು ಬಳಸದೆ ಅಚ್ಚುಕಟ್ಟಾದ ರುಚಿರುಚಿಯ ಆಹಾರ ಗ್ರಾಹಕನ ಊಟದ ಎಲೆಯ ಮೇಲೆ ಬಡಿಸಬೇಕು ಅಂದು ಕೊಂಡವರು ಇವತ್ತಿಗೂ ಗುಣಮಟ್ಟದ ಜತೆ ರಾಜಿ ಮಾಡಿಕೊಂಡಿಲ್ಲ. ಮನೆಗೆ ಹೋಗಿ ಬರುವವರು ಜಾಸ್ತಿ. ಮನೆ ಇರಲಿ, ಉದ್ದಿಮೆ ಇರಲಿ ಅತಿಥಿ ಸತ್ಕಾರದಲ್ಲಿ ಬದುಕು ಸಾರ್ಥಕವೆನಿಸುತ್ತದೆ ಎನ್ನುತ್ತಾರೆ.ಈಗ ಉದ್ದಿಮೆಯ ನೊಗವನ್ನು ಅವರ ಮಗ ಹೊತ್ತಿದ್ದಾರೆ. ಆದರೆ ಆಗಾಗ ಸಲಹೆ ಸೂಚನೆ ಕೊಡುವ ಜವಾಬ್ದಾರಿ ಮಾತ್ರ ಸ್ವತಃ ಯಮುನಾ ಹೊರುತ್ತಾರೆ. ಸಂಗೀತ, ಓದು ಅವರನ್ನು ಮತ್ತಷ್ಟು ಸಾಂಸ್ಕೃತಿಕವಾಗಿ ತೆರೆದುಕೊಳ್ಳುವಂತೆ ಮಾಡಿದೆಯಂತೆ. ಅವರಷ್ಟೆ ಅಲ್ಲ, ತಮ್ಮ ಹೋಟೆಲ್‌ಗೆ ಬರುವ ಗ್ರಾಹಕರಿಗೂ ಒಂದು ಸಾಂಸ್ಕೃತಿಕ ವಾತಾವರಣ ಕಲ್ಪಿಸಬೇಕು ಅನ್ನುವ ಉದ್ದೇಶದಿಂದಲೇ ಬೆಂಗಳೂರಿನ ಕಾಮತ್ ಬ್ಯೂಗಲ್ ರಾಕ್‌ನಲ್ಲಿ ವಾರಾಂತ್ಯ ಸಂಗೀತ ಕಾರ‌್ಯಕ್ರಮ ಏರ್ಪಡಿಸುತ್ತಾರೆ. ಹೊಸ ಪ್ರತಿಭೆಗೆ ಇದೇ ಮೊದಲ ವೇದಿಕೆಯಾದರೆ , ಹೋಟೆಲ್‌ಗೆ ಬರುವ ಗ್ರಾಹಕರಿಗೆ ರುಚಿಯಾದ ಊಟದ ಜತೆ ಸಂಗೀತದ ರಸದೌತಣ ಬಡಿಸುತ್ತಾರೆ.
ಸವಾಲಿಗೆ ಸಡ್ಡು ರಾಷ್ಟ್ರೀಯ ಹೆದ್ದಾರಿಯಲ್ಲಿ ಕಾಮತ್ ಯಾತ್ರಿ ನಿವಾಸ್ ಅನ್ನು ಪ್ರಸಿದ್ಧ ಗೊಳಿಸುವ ಸಮಯದಲ್ಲಿ ಸಾಕಷ್ಟು ಸವಾಲು ಅವರೆದುರು ಇತ್ತು. ಗ್ರಾಹಕರ ಲೆಕ್ಕಾಚಾರವೇ ಸಿಗುತ್ತಿರಲಿಲ್ಲ. ದೂರ ಪ್ರಯಾಣ ಮಾಡುವವರೇ ಅವರ ಗ್ರಾಹಕರು. ಅದರಲ್ಲೂ ರಾತ್ರಿ ಹೊತ್ತಂತೂ ಎಲ್ಲರೂ ಒಟ್ಟಿಗೆ ಬರುತ್ತಾರೆ. ಇಲ್ಲವಾದರೆ ಇಲ್ಲ. ಹೀಗಾದಾಗ ಲೆಕ್ಕಾಚಾರ ತಪ್ಪುತ್ತದೆ. ಆದರೆ ರಾತ್ರಿ ಪ್ರಯಾಣಿಕರಿಗೆ ಅನುಕೂಲವಾಗಲಿ ಅನ್ನುವುದಷ್ಟೆ ಆ ಕ್ಷಣಕ್ಕೆ ಅವರೆದುರು ಇದ್ದದ್ದು. ಪ್ರಯಾಣದ ವೇಳೆಯಲ್ಲಿ ಏನು ತಿನ್ನಬೇಕು ಅನ್ನುವುದನ್ನೇ ಗಮನದಲ್ಲಿಟ್ಟುಕೊಂಡು ಊಟದ ಮೆನು ತಯಾರಿಸುವಲ್ಲಿ ಸ್ವತಃ ಯಮುನಾ ಅವರೇ ಮುತವರ್ಜಿ ವಹಿಸಿ ಸೈ ಅನಿಸಿಕೊಂಡರು.ಗ್ರಾಹಕನ ಅಭಿರುಚಿ, ಬಂಡವಾಳ , ಲಾಭ, ನಷ್ಟ ಎಲ್ಲದರ ಲೆಕ್ಕಾಚಾರದಲ್ಲಿ ಗುಣಮಟ್ಟ ಕುಸಿಯಬಾರದು ಅನ್ನುವ ಅವರ ಎದುರು ಸವಾಲುಗಳನ್ನೆಲೆ ಹೆಗಲ ಮೇಲೆ ಹಾಕಿಕೊಂಡು ಪ್ರಚಾರದ ಹಂಗಿಲ್ಲದೆ ರುಚಿಶುಚಿಯಾದ ಆಹಾರವನ್ನೇ ನೀಡುತ್ತಿದ್ದಾರೆ.ಹೆಣ್ಮಕ್ಕಳ ಬಲ ಹೆಚ್ಚಲಿ ಹೋಟೆಲ್ ಉದ್ದಿಮೆ ಅಂದರೆ ಅದು ಪುರುಷರಿಗೆ ಸೀಮಿತ ಅನ್ನುವ ಮನಸ್ಥಿತಿ ಇದೆ. ಆದರೆ ಅದು ಸಂಪೂರ್ಣ ಸುಳ್ಳು. ಮಹಿಳೆಯರು ಹೆಚ್ಚು ತೊಡಗಿಕೊಳ್ಳಬೇಕು ಅನ್ನುವ ಅವರು ಅವರ ಹೋಟೆಲ್‌ನಲ್ಲಿ ಸಾಕಷ್ಟು ಮಂದಿ ಹೆಣ್ಮಕ್ಕಳಿಗೆ ಕೆಲಸ ಕೊಟ್ಟಿದ್ದಾರೆ. ಹೆಣ್ಣುಮಕ್ಕಳಿಗೆ ಕೆಲಸ ಕೊಡುವುದರಿಂದ ಬೆವರು ಸುರಿಸಿ ದುಡಿದ ದುಡ್ಡು ವ್ಯರ್ಥವಾಗುವುದಿಲ್ಲ ಅನ್ನುವ ಪತಿಯ ನಂಬಿಕೆಯನ್ನು ಅವರಿಲ್ಲದ ಹೊತ್ತಲ್ಲೂ ಉಳಿಸಿಕೊಂಡು ಹೋಗುತ್ತಿದ್ದಾರೆ.

