ಖಾದಿ ಕಮಾಲ್
ಖಾದಿ ಅಂದರೆ ಕೇವಲ ಗಾಂಧೀವಾದವಲ್ಲ, ರಾಜಕಾರಣವೂ ಅಲ್ಲ, ಅವೆಲ್ಲವನ್ನೂ ಮೀರಿದ ಬದುಕಿನ ಭಾಗ. ಕಂಫರ್ಟ್, ಸ್ಟೈಲ್‌ಗಳನ್ನು ಮೀರಿದ ಒಂದು ಫ್ಯಾಷನ್. ಖಾದಿ ಕಾಲ ಮುಗಿದಿಲ್ಲ. ಇದು ಆರಂಭ. ಖಾದಿ ಬದುಕನ್ನು ಆವರಿಸುತ್ತಿರುವ ಬಗೆಯತ್ತ ಒಂದು ನೋಟ.
ಶುಭಾ ವಿಕಾಸ್
ಭಿಮಾನ, ಸ್ವಂತಿಕೆಯ ಬೇಲಿಯೊಳಗೆ ಸರಳ ಬದುಕನ್ನು ಹಿಡಿದಿಟ್ಟ ನೂಲು ಅದು. ಸರಳತೆ ವಿರಳವಾಗುವ ಹೊತ್ತಿಗೆ ಹೊಸತನವನ್ನು ಬೆನ್ನೆಟ್ಟಿದ ವಸಂತಗಳೆಷ್ಟೊ ? ಕಾಲ ಬದಲಾದಂತೆ ಬದುಕು ಬೇರೆಯಾಗಿದೆ. ಮಳೆ ತೋಯಿಸಿದೆ. ಚಳಿ ನಡುಗಿಸಿದೆ. ಬಿಸಿಲು ಬೆವರಿಳಿಸುವ ಹೊತ್ತಿಗೆ ಒಂದಿಡೀ ಬದುಕಿನ ಬೇಲಿಯೇ ಹೊಸತಾಗಿ ಅದನ್ನು ಹಿಡಿದಿಟ್ಟಿದ್ದ ನೂಲು ಮಾತ್ರ ಹಳೆಯದಾಗಿದೆ. ಅಸ್ತಿತ್ವವೇ ಅಳಿಸಿ ಹೋಗುತ್ತದೆ ಎಂದಾಗ ಹಳೆಯ ನೂಲಿನ ಜತೆ ಹೊಸ ನೂಲು ಸೇರುತ್ತದೆ. ನೂಲಿಗೊಂದು ನೂಲು ಸೇರಿ ನೂರು, ಸಾವಿರವಾಗಿ ಸಪ್ತ ಸಾಗರದಾಚೆಯಲ್ಲೆಲ್ಲ ಪಸರಿಸುತ್ತದೆ.ಅವತ್ತಿದ್ದ ಸರಳ ಎನ್ನುವ ಬೇಲಿಯ ಮೇಲಿನ ಬದುಕು ಮುಗಿದಿಲ್ಲ, ಇದು ಆರಂಭ ಎನ್ನುವ ವಿಶ್ವಾಸದಲ್ಲಿ ಸರಳತೆಯ ಪ್ರತೀಕವಾಗಿ ಖಾದಿ ಆಧುನಿಕ ಬದುಕಿನ ಭಾಗವಾಗಿ ತೆರೆದುಕೊಳ್ಳುತ್ತಿದೆ. ಈ ಖಾದಿ ಎಂಬ ನೂಲು ಎಲ್ಲರಿಗೂ ಯಾವುದೋ ಒಂದು ಬಗೆಯಲ್ಲಿ ಇಷ್ಟವಾಗಿದೆ, ಸ್ವಂತವಾಗಿದೆ. ಅವತ್ತಿನ ಟ್ರಡಿಷನಲ್ ಎನ್ನುವುದು ಕಂಟೆಂಪರರಿ ಹೆಸರಲ್ಲಿ ಇವತ್ತಿನ ಯುವ ಮನಸ್ಸಿಗೆ ಮುದವಾಗಿದೆ. ಏನನ್ನೇ ಧರಿಸಿ ಕಂಫರ್ಟ್ ಫೀಲ್ ಅನುಭವಿಸಬೇಕು ಎನ್ನುವ ಮನಸ್ಥಿತಿ ಖಾದಿ ಸುತ್ತ ಸುತ್ತುತ್ತಿದೆ.ರಾಜಕಾರಣಿ, ಗಾಂಧೀವಾದಿಗಳ ಡ್ರೆಸ್‌ಕೋಡ್ ಅಥವಾ ಒಂದು ಸೀಮಿತ ವಲಯ, ಮನಸ್ಥಿತಿಗೆ ಮೀಸಲಾಗಿದ್ದ ಖಾದಿ ಇದೀಗ ಸಾರ್ವತ್ರಿಕವಾಗುತ್ತಿದೆ. ಕೆಲವರಿಗೆ ಇದೇ ಬದುಕಿನ ಶೈಲಿ, ಇನ್ನು ಕೆಲವರಿಗೆ ಫ್ಯಾಷನ್. ಖಾದಿಯನ್ನು ಆರಿಸಿಕೊಂಡ ಮಾರ್ಗ ಯಾವುದೇ ಆದರೂ ಖಾದಿ ಕ್ರೇಜ್ ಯುವ ಜನತೆಯಲ್ಲಿ ಹೆಚ್ಚುತ್ತಿದೆ. ತಾಂತ್ರಿಕ, ಆರ್ಥಿಕ ಸವಾಲುಗಳ ನಡುವೆಯೂ ಖಾದಿ ಹೊಸತನಗಳಿಗೆ ತೆರೆದುಕೊಂಡಿದೆ.
ಖಾದಿ ಎಂದರೆ ಜೀವನಶೈಲಿಮಹಾತ್ಮ ಗಾಂಧೀಜಿ ಅವರ ಸ್ವದೇಶಿ ಆಂದೋಲನದಲ್ಲಿ ಭಾರತೀಯ ಬದುಕನ್ನೇ ನೇಯ್ದ ನೂಲು ಒಂದಿಷ್ಟು ವರ್ಷ ಸವಕಲಾಗಿದ್ದು ಸುಳ್ಳಲ್ಲ. ಆದರೆ ಈಗ ಸಮುದಾಯ, ಭಾಷೆ, ದೇಶ ಎಲ್ಲವನ್ನೂ ಮೀರಿ ನೂಲು ನವಿರಾಗಿ ಸೆಳೆಯುತ್ತಿದೆ. ಖಾದಿ ಅಂದರೆ ಇದೀಗ ಕೇವಲ ಸ್ವದೇಶಿ, ಸ್ವಾಭಿಮಾನದ ಸಂಕೇತವಲ್ಲ. ಅದೊಂದು ಜೀವನ ವಿಧಾನ. ಸರಳತೆಯ ಮಂತ್ರ. ಮೂಲ ಉದ್ದೇಶವನ್ನು ಗಮನದಲ್ಲಿಟ್ಟುಕೊಂಡು ಖಾದಿಯನ್ನು ಧರಿಸಿದರೆ ಅದು ಬದುಕಿನ ವಿಧಾನವನ್ನು ಬದಲಿಸುತ್ತದೆ. ಪ್ರಕೃತಿಯೊಂದಿಗೆ ಬದುಕು ಎಂದುಕೊಂಡವರ ಮನಸ್ಸು ಹಾಗೂ ದೇಹವನ್ನು ಪ್ರಫುಲ್ಲಗೊಳಿಸುವ ಶಕ್ತಿ ಇದಕ್ಕಿದೆ.ಖಾದಿ ಪ್ರಚಾರಕ, ಬಾಲವಿಕಾಸ ಅಕಾಡೆಮಿಯ ಮಾಜಿ ಅಧ್ಯಕ್ಷ ಶಂಕರ್ ಹಲಗತ್ತಿ ಪ್ರಕಾರ, ‘ಖಾದಿ ಎನ್ನುವುದು ಸರಳತೆಯ ಪ್ರತೀಕ. ದೇಶದ ಮೇಲಿನ ಅಭಿಮಾನ, ಸ್ವಾಭಿಮಾನದ ಪ್ರತೀಕವಾಗಿ ಖಾದಿಯನ್ನು ಬಳಸುತ್ತೀರ, ಈ ಮೂಲಕ ಬದುಕನ್ನು ಸರಳಗೊಳಿಸಿಕೊಳ್ಳುತ್ತೀರ ಎಂದರೆ ಒಳ್ಳೆಯ ಬೆಳವಣಿಗೆ. ಕೇವಲ ಫ್ಯಾಷನ್ ಅಂತಾದರೆ ಇವತ್ತಿದ್ದು, ನಾಳೆ ಹೋಗುತ್ತದೆ. ಖಾದಿಯ ಆಶಯವನ್ನು ಮನಗಂಡು ಧರಿಸಿ ನೋಡಿ. ಖಂಡಿತವಾಗಲೂ ಇದು ಬದುಕನ್ನು ಸರಳಗೊಳಿಸುತ್ತದೆ. ಖಾದಿಯನ್ನು ಒಂದು ಬಟ್ಟೆ ಅಂತಷ್ಟೆ ನೋಡುವುದಾದರೂ ಅದು ಮೈಮನಕ್ಕೆ ಹಿತಾನುಭವ ನೀಡುತ್ತದೆ. ದೇಹ ಮುಚ್ಚಲಿಕ್ಕೆ ಇರುವಂಥ ಸರಳವಾದ ವಸ್ತ್ರ ಅದು. ತ್ವಚೆಗೆ ರಕ್ಷಣೆ ನೀಡುತ್ತದೆ. ಚಳಿಯನ್ನು ನಿಯಂತ್ರಿಸುತ್ತದೆ. ಬಿಸಿಲನ್ನು ಹೀರುತ್ತದೆ. ಅರಾಮ ಭಾವ ನೀಡುವುದರ ಜತೆ ಸರಳತೆಯನ್ನು ರೂಪಿಸುತ್ತದೆ. ಒಟ್ಟಾರೆ ನಮ್ಮ ಜೀವನವನ್ನು ಸರಳಗೊಳಿಸಲು ಖಾದಿ ಸಹಕಾರಿ.’
ಮಿನಿಮಲಿಸಂ ಮಂತ್ರಲೆಸ್ ಈಸ್ ಮೋರ್ ಎನ್ನುವುದು ಇವತ್ತಿನ ಸರಳ ಬದುಕಿನ ಘೋಷವಾಕ್ಯ. ಅಷ್ಟೇ ಅಲ್ಲ, ಅದೇ ಫ್ಯಾಷನ್ ಈಗ. ಕಮ್ಮಿಯೇ ಹೆಚ್ಚು ಎನ್ನುವವರು ಸರಳ ಅಲಂಕಾರಕ್ಕೆ ಒತ್ತು ಕೊಡುತ್ತಾರೆ. ಪ್ರಕಾಶಮಾನವಾದ ಬಣ್ಣಗಳಿಂದ ದೂರವಿರುವುದು, ಹೆಚ್ಚು ಚಿತ್ತಾರಗಳ ಬಟ್ಟೆ ಬಳಸದೆ ಇರುವುದೆಲ್ಲವೂ ಇದರೊಂದಿಗೆ ಸೇರಿಕೊಂಡಿದೆ. ಮಿನಿಮಲಿಸಂ ಮಂತ್ರ ಪಠಿಸುತ್ತಿರುವರಲ್ಲಿ ಯುವ ಜನತೆಯೇ ಹೆಚ್ಚು. ಈ ಸ್ಟೈಲ್‌ಗೆ ಖಾದಿ ಒಗ್ಗಿಕೊಳ್ಳುತ್ತದೆ.‘ಖಾದಿ ಯುವ ಜನತೆಯನ್ನು ಸೆಳೆಯುತ್ತಿರುವುದಕ್ಕೆ ಮುಖ್ಯವಾಗಿ ಮಿನಿಮಲಿಸಂ ಕಲ್ಪನೆ, ಪರಿಸರ ಸ್ನೇಹಿ, ದೇಸಿ ಈ ಎಲ್ಲ ಮನೋಭಾವ ಕಾರಣ. ಖಾದಿಯ ಮೇಲೆ ಬೇಕಾದ ಬಗೆಯ ಚಿತ್ತಾರ ಮೂಡಿಸಬಹುದು. ಬಣ್ಣಗಳನ್ನು ಹಾಕಬಹುದು. ಆದರೆ ಖಾದಿ ಎಂದರೆ ಸರಳ ಎನ್ನುವ ಮನೋಭಾವ ಇದೆ. ಅದನ್ನು ಇದ್ದ ಹಾಗೆ ಸ್ವೀಕರಿಸಬೇಕು. ಆಗ ಮಾತ್ರ ಅದಕ್ಕೊಂದು ಲುಕ್’ ಎನ್ನುತ್ತಾರೆ ವಸ್ತ್ರ ವಿನ್ಯಾಸಕಿ ಕಾವ್ಯಾ ಆರಾಧ್ಯ. ಪರಿಸರ ಸ್ನೇಹಿ, ಸರಳತೆ ಕೂಡ ಒಂದು ಫ್ಯಾಷನ್ ಸ್ಟೇಟ್‌ಮೆಂಟ್ ಎಂದೆನಿಸಿಕೊಳ್ಳುತ್ತದೆ ಅಂತಾದರೆ ಅದಕ್ಕೆ ಖಾದಿ ಕೂಡ ಹೊರತಲ್ಲ.
ಖಾದಿ ಖದರ್ ಹೆಚ್ಚಿಸಿದ್ದು ಮೋದಿ. ತೀರ ಇತ್ತೀಚೆಗೆ ಖಾದಿ ಟ್ರೆಂಡ್ ಸೆಟ್ಟರ್ ಎನಿಸಿಕೊಂಡ ಮೋದಿ ಅವರ ಹೆಸರಿನಲ್ಲೇ ಜುಬ್ಬಾ ಇತ್ತೀಚೆಗೆ ಹೆಚ್ಚು ಖ್ಯಾತಿ ಆಗಿದೆ. ಬಿ.ಬಿ. ರಸಲ್ ಅವರಂಥ ವಸ್ತ್ರ ವಿನ್ಯಾಸಕರ ಪ್ರದರ್ಶನಗಳು ಖಾದಿಯ ಹೊಳಪು ಹೆಚ್ಚಿಸಿವೆ. ಗಿಡಮೂಲಿಕೆಗಳ ಬಣ್ಣದ ಜತೆ ಇಡೀ ಬಟ್ಟೆ ಪರಿಸರ ಸ್ನೇಹಿಯಾಗಿ ಬದಲಾಗಿದ್ದು ಸುಳ್ಳಲ್ಲ. ಮತ್ತಷ್ಟು ಜನಸ್ನೇಹಿಗೊಳಿಸಿದ್ದು ನವೀನ ವಿನ್ಯಾಸಗಳು. ದೇಸಿ ಹೆಸರಿನಲ್ಲಿ ವಸ್ತ್ರೋದ್ಯಮದಲ್ಲಂತೂ ಕ್ರಾಂತಿ ನಡೆಯುತ್ತಿದೆ. ಖಾದಿಯನ್ನು ವೈಭವೀಕರಿಸಲು ಮೋದಿಯಷ್ಟೇ ವಸ್ತ್ರ ವಿನ್ಯಾಸಕರ ಪಾತ್ರವೂ ಇದೆ. ಏಕೆಂದರೆ ಈಗಾಗಲೇ ಖಾದಿಯ ಮೇಲೆ ಸಾಕಷ್ಟು ಹೊಸ ಚಿತ್ತಾರಗಳನ್ನು ಮೂಡಿಸಲಾಗುತ್ತಿದೆ.ವಸ್ತ್ರ ವಿನ್ಯಾಸಕ ಕೌಶಲ್ ವಿಶಾಲ್ ಪ್ರಕಾರ, ‘ಎಲ್ಲ ವಯೋಮಾನದವರನ್ನು ಆಕರ್ಷಿಸುವ ಖಾದಿ ಮೇಲೆ ಚಿತ್ತಾರ, ವಿನ್ಯಾಸ ಸೇರಿದಂತೆ ಹಲವಾರು ಪ್ರಯೋಗ ನಡೆಯುತ್ತಿದೆ. ಫ್ಯಾಷನ್ ಶೋಗಳು ಖಾದಿಯಲ್ಲೂ ವಿನೂತನ ವಿನ್ಯಾಸ ಮಾಡಬಹುದು ಎನ್ನುವುದರ ವೇದಿಕೆ ಆಗಿದೆ. ಒಂದಿಷ್ಟು ಸಮಯದ ನಂತರ ಖಾದಿ ಫ್ಯಾಷನ್ ಲೋಕದಲ್ಲಿ ನಂ.1ಸ್ಥಾನಕ್ಕೇರುತ್ತದೆ.’ಮೆನ್ಸ್‌ವೇರ್ ಫ್ಯಾಷನ್‌ನಲ್ಲಿ ಖಾದಿ ಕಾಟನ್ ಯಥೇಚ್ಛವಾಗಿ ಛಾಪು ಮೂಡಿಸಲಿದೆ. ‘ಖಾದಿ ಫ್ಯಾಷನ್‌ನಲ್ಲಿ ಶರ್ಟ್, ಜುಬ್ಬಾ, ಕಲಾಂಕಾರಿ ಪ್ರಿಂಟ್ ಇರುವ ಬೆಡ್‌ಶೀಟ್, ಕುರ್ತಾ, ಚಪ್ಪಲಿಗಳಿಗೆ ಅಪಾರ ಬೇಡಿಕೆ ಇದೆ. ಇಲ್ಲಿ ವಿನ್ಯಾಸಕ್ಕಿಂತಲೂ ನೈಸರ್ಗಿಕ ಎನ್ನುವುದೇ ಇಲ್ಲಿನ ಪ್ಲಸ್ ಪಾಯಿಂಟ್’ ಎನ್ನುತ್ತಾರೆ ಖಾದಿ ಬಟ್ಟೆಗಳ ಮಾರಾಟಗಾರ ಬೆಂಗಳೂರಿನ ರಂಗನಾಥ.
ಕಾಲೇಜಲ್ಲೂ ಸೈಎಳೆಯರಲ್ಲಿ ಖಾದಿ ಪ್ರೇಮ ಬೆಳೆಯುತ್ತಿದೆ. ಕೆಲವು ಶಾಲಾ ಕಾಲೇಜುಗಳಲ್ಲಿ ಖಾದಿ ಧರಿಸುವ ಸಂಪ್ರದಾಯ ಕೂಡ ಬೆಳೆದಿದೆ. ಕೆಲವು ವಿಶ್ವವಿದ್ಯಾಲಯಗಳಲ್ಲಿ ಈಗಾಗಲೇ ವಾರದಲ್ಲೊಂದು ದಿನ ಖಾದಿ ದಿರಿಸನ್ನು ಧರಿಸುವ ಅಭ್ಯಾಸ ರೂಢಿಯಲ್ಲಿದೆ. ‘ನಮ್ಮ ಗುಡಿ ಕೈಗಾರಿಕೆಗಳು ಬೆಳೆಯಬೇಕು ಹಾಗೂ ವಿದ್ಯಾರ್ಥಿಗಳಲ್ಲಿ ರಾಷ್ಟ್ರೀಯತೆ, ಸರಳತೆ ಹಾಗೂ ಸಮಾನತೆ ಎನ್ನುವುದು ಭಾವನಾತ್ಮಕವಾಗಿ ಬೆಳೆಯಬೇಕು. ಹೀಗಾಗಿ ಖಾದಿಯನ್ನು ನಮ್ಮ ವಿಶ್ವವಿದ್ಯಾಲಯದಲ್ಲಿ ಪರಿಚಯಿಸುತ್ತಿದ್ದೇವೆ. ರಾಜ್ಯದ ಎಲ್ಲ ಶಾಲಾ, ಕಾಲೇಜುಗಳಲ್ಲೂ ಖಾದಿ ಬಳಕೆ ಹೆಚ್ಚಬೇಕು ಎನ್ನುತ್ತಾರೆ ಹಂಪಿ ವಿಶ್ವವಿದ್ಯಾಲಯದ ಕುಲಪತಿ ಮಲ್ಲಿಕಾ ಘಂಟಿ.ಮಾರುಕಟ್ಟೆಗುಡಿ ಕೈಗಾರಿಕೆಗಳ ಅಭಿವೃದ್ಧಿ, ಸಹಾಯಧನ, ಗ್ರಾಹಕರಿಗೆ ರಿಯಾಯಿತಿ ಮಾರಾಟ ಎಲ್ಲವನ್ನೂ ಮೀರಿ ಖಾದಿ ಎನ್ನುವ ಮಾರುಕಟ್ಟೆ ಕೇವಲ ಸ್ವದೇಶಿ ಅಲ್ಲ, ವಿದೇಶಗಳ ಮನ ಗೆದ್ದಿದೆ. ಖಾದಿ ಉತ್ಸವ, ಪ್ರದರ್ಶನದ ಜತೆ ಆನ್‌ಲೈನ್ ಮಾರುಕಟ್ಟೆ ವೇಗವಾಗಿ ಬೆಳೆಯುತ್ತಿದೆ. ಖಾದಿ ದುಬಾರಿ ಎನ್ನುವ ದೂರು ಇದೆ. ಆದರೆ ಬೇಡಿಕೆ ಹಾಗೂ ಪೂರೈಕೆಯಲ್ಲಿ ಸಮತೋಲನ ಉಂಟಾದರೆ ಖಾದಿಯನ್ನು ಪರಿಸರ ಸ್ನೇಹಿಯಷ್ಟೆ ಅಲ್ಲ, ಜನಸ್ನೇಹಿಯನ್ನಾಗಿ ಮಾಡುವುದು ಯುವ ಜನತೆಯ ಕೈಯಲ್ಲೇ ಇದೆ. ಒಟ್ಟಾರೆ ಯುವ ಜನತೆಯಲ್ಲಿ ಖಾದಿ ಪ್ರೇಮ ಬೆಳೆಯುತ್ತಿರುವುದನ್ನು ನೋಡಿದರೆ ಖಾದಿ ಚಳವಳಿ ಮತ್ತೊಮ್ಮೆ ಶುರುವಾಗುತ್ತದೆಯೋ ಇಲ್ಲವೋ ಗೊತ್ತಿಲ್ಲ, ಆದರೆ ಖಾದಿಯ ನೂಲಿನ ಎಳೆ ಎಳೆದಷ್ಟು ಎತ್ತರಕ್ಕೆ ಬೆಳೆಯಬಹುದು.
ಮನೆ ಅಲಂಕಾರದಲ್ಲಿ ಖಾದಿಸರಳತೆ, ಪರಿಸರ ಸ್ನೇಹಿ ಕಲ್ಪನೆ ಮನೆಯ ಅಲಂಕಾರದಲ್ಲಿ ಟ್ರೆಂಡ್ ಸೃಷ್ಟಿಸಿದೆ. ಅದರಲ್ಲೂ ಗಾಂಧೀಜಿ ಸ್ಟೈಲ್ ಇತ್ತೀಚೆಗೆ ಫೇಮಸ್ ಆಗುತ್ತಿದೆ. ಗಾಂಧೀಜಿಯವರ ಬದುಕಿನ ರೀತಿ ಇಲ್ಲಿ ಅನಾವರಣಗೊಳ್ಳುತ್ತಿದೆ ಎಂತಲ್ಲ, ಆದರೆ ಸರಳತೆ ಎನ್ನುವುದೇ ಮನೆಯ ಅಲಂಕಾರದ ಸೂತ್ರ. ಮನೆಯ ಗೋಡೆ, ಸೋಫಾ, ಕರ್ಟನ್, ದಿಂಬುಗಳ ಕವರ್‌ಗಳನ್ನು ಅಲಂಕರಿಸುತ್ತಿರುವ ಖಾದಿ ಮನೆಯ ಅಲಂಕಾರದಲ್ಲಿ ಪ್ರಮುಖ ಸ್ಥಾನ ಪಡೆದಿದೆ. ಗೋಡೆಯಿಂದ ಹಿಡಿದು ಹೊದಿಕೆಯವರೆಗೂ ಬಿಳಿಯ ಬಣ್ಣ ಬಳಸಲಾಗುತ್ತದೆ. ಸೆಣಬು, ಹತ್ತಿ, ರೇಷ್ಮೆಯಿಂದ ತಯಾರಾದ ವಸ್ತುಗಳು ಮನೆಯ ಅಂದವನ್ನು ಹೆಚ್ಚಿಸುತ್ತವೆ. ಗಾಂಧಿಯನ್ ಫರ್ನಿಚರ್ ಕೂಡ ಮನೆಯ ಅಲಂಕಾರದಲ್ಲಿ ಪ್ರಮುಖ ಸ್ಥಾನ ಪಡೆದಿದೆ. ಸೆಣಬಿನಿಂದ ನೇಯ್ದ ಮಂಚ, ಮರದ ಖುರ್ಚಿಗಳು ಮನೆಯ ಅಂದವನ್ನು ಹೆಚ್ಚಿಸುತ್ತವೆ.ಅದಲ್ಲದೆ ಖಾದಿ ಸೋಪು, ಕ್ರೀಂ, ಚಪ್ಪಲಿ ಸೇರಿದಂತೆ ನಿತ್ಯದ ಬಳಕೆಯ ವಸ್ತುಗಳು ಖಾದಿಮಯವಾಗಿವೆ.
