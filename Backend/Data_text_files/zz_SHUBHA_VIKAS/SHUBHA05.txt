ಏಕಾಂಗಿ ಯಾನ ಯುನಿಮೂನ್
ಅಗಲಿಕೆಯನ್ನೇ ಕಲ್ಪಿಸಿಕೊಳ್ಳಲಾಗದ ಕನವರಿಕೆಯಲ್ಲಿ ಕಳೆದು ಹೋಗಿದ್ದು ಹನಿಮೂನ್. ಆದ್ರೆ ಏಕಾಂತದಲ್ಲೇ ಖುಷಿ ಕೊಟ್ಟಿದ್ದು ಯುನಿಮೂನ್.- ಶುಭಾ ವಿಕಾಸ್
ಮುಚ್ಚಿದ ರೆಪ್ಪೆಯೊಳಗೆ ಹನಿಹನಿಯಾಗಿ ತುಂಬಿಕೊಂಡ ಕನಸು. ರೆಪ್ಪೆ ತೆರೆದಾಗಲೂ ಕಣ್ಣಂಚಿನ ಕಾಡಿಗೆಯ ಮೇಲೂ ಜಾರದಷ್ಟು ಜೋಪಾನವಾಗಿ ಅಲ್ಲೇ ಇದ್ದು ಬಿಡಲು ಮನಸ್ಸಾಗದೆ, ಕೆನ್ನೆಯ ಮೇಲೂ ಜಾರಲಾಗದೆ ನಿಂತಾಗ ಶುರುವಾಗಿದ್ದು ಏಕಾಂತದ ಹಪಹಪಿ.
ಕೊನೆಯಿಲ್ಲದ, ಕೊರತೆಯೂ ಅಲ್ಲದ ಮಾತಿನ ಅರಮನೆಯ ಕದ ತೆರೆದು ಕಾಡು, ನೀರು, ತೋಟ, ಗದ್ದೆ ಎಲ್ಲೇ ಆದರೂ ಸರಿ, ಮೌನ ದಾರಿಯಲ್ಲಿ ಹೆಜ್ಜೆ ಹಾಕಬೇಕು ಎನ್ನುತ್ತಲೇ ಮನಸ್ಸಿನ ಪ್ರಯಾಣ ಶುರುವಾಗುತ್ತದೆ. ಹೀಗೆ ದಾರಿಯುದ್ದಕ್ಕೂ ಹಿಂಬಾಲಿಸುವ ಏಕಾಂತದಲ್ಲಿ ವಿರಹವಿಲ್ಲ. ಒಂಟಿತನವೂ ಅಲ್ಲಿಲ್ಲ. ಅದೆಲ್ಲವನ್ನೂ ಮೀರಿದ ಒಂದು ರೀತಿಯ ಮಧುರಾನುಭವ. ಇಂತಹ ಅನುಭವ ನೆಲೆ ನಿಲ್ಲುವ ತಾಣದ ಹೆಸರು ಯುನಿಮೂನ್.ಮದುವೆಯಾಗಿ ವಾರ ಕಳೆದರೂ ನಿಲ್ಲದ ಕುತೂಹಲ. ಮುಗಿಯದ ತಳಮಳ. ತೋಳಲ್ಲಿ ಇದ್ದು ಬಿಡುವ ಆತುರ. ಅಗಲಿಕೆಯನ್ನೇ ಕಲ್ಪಿಸಿಕೊಳ್ಳಲಾಗದ ಕನವರಿಕೆಯಲ್ಲಿ ಕಳೆದು ಹೋಗಿದ್ದು ಹನಿಮೂನ್. ಆದ್ರೆ ಅಗಲುವಿಕೆಯೇ ಖುಷಿ ಕೊಟ್ಟಿದ್ದು ಯುನಿಮೂನ್. ಹನಿಮೂನ್‌ನ ಬದಲಾದ ಕಲ್ಪನೆ ಯುನಿಮೂನ್. ನಾವು ಎನ್ನುವ ಬದಲು ನಾನು ಎಂತಲೇ ಶುರುವಾಗುವ ಯುನಿಮೂನ್ ನವ ವಿವಾಹಿತರನ್ನೇ ಸೆಳೆಯುತ್ತಿದೆ! ಹೌದು, ಆಗಷ್ಟೆ ಮದುವೆಯಾದರೂ ಕೆಲಸ ಅಥವಾ ಇನ್ಯಾವುದೇ ಕಾರಣಕ್ಕೆ ಪರಸ್ಪರ ಒಂದಿಷ್ಟು ಸಮಯ ಮೀಸಲಿಟ್ಟುಕೊಂಡು ಜತೆಯಾಗಿ ವಿಹರಿಸಲಾಗದವರು ಕೊಂಡುಕೊಂಡ ಏಕಾಂತದ ದಾರಿ ಇದು.ಏನಿದು?
ಸಂಗಾತಿಯಿಂದ ದೂರವೇ ಉಳಿದು ಒಂದಿಷ್ಟು ದಿನಗಳನ್ನು ಗೊತ್ತಿಲ್ಲದ ಊರಲ್ಲಿ, ಸಂಬಂಧವಿಲ್ಲದ ಸಂಸ್ಕೃತಿ ನಡುವೆ ಕಳೆಯುವ ಏಕಾಂತದ ಕ್ಷಣದಲ್ಲಿ ಹುಟ್ಟಿಕೊಂಡಿದ್ದೇ ಯುನಿಮೂನ್. ಇತ್ತೀಚೆಗೆ ಪ್ರಸಿದ್ಧಿಯಾಗುತ್ತಿರುವ ಸೋಲೋ ಪ್ರವಾಸದ ಕಲ್ಪನೆಯ ತುಣುಕು ಇದು. ಆದರೆ ಅದಕ್ಕಿಂತ ಭಿನ್ನವಾದ ಇದು ಸಂಗಾತಿಗಳನ್ನು ಅಗಲಿಸಿ, ಒಂದಾಗಿಸುವ ಬಂಧ. ಅಂದರೆ ಒಂದಿಷ್ಟು ದಿನ, ಮತ್ತೊಂದಿಷ್ಟು ಸಮಯ ಇಬ್ಬರು ಒಬ್ಬರಾಗುವ ಪ್ರಕ್ರಿಯೆ ಇದು. ಅಗತ್ಯ, ಅನಿವಾರ‌್ಯಗಳನ್ನು ಮೀರಿ ವೈಯಕ್ತಿಕ ಖುಷಿ, ರಿಲ್ಯಾಕ್ಸ್ ಅಷ್ಟೆ ಇದರ ಹಿಂದೆ ಇರೋದು. ಅವರನ್ನು ಬಿಟ್ಟು, ಇವರನ್ನು ಬಿಟ್ಟು ನಾನು ಎನ್ನುವವರ ಖುಷಿಗಂತೂ ಇಂತಹದ್ದೊಂದು ಪ್ರವಾಸ ಸಹಕಾರಿ.ಆಗಷ್ಟೆ ಮದುವೆಯಾಗಿರುತ್ತದೆ. ಆದರೆ ಪರಸ್ಪರ ಜತೆಗೆ ಒಂದಿಷ್ಟು ಸಮಯವನ್ನು ಕಳೆಯಲಿಕ್ಕಾಗುತ್ತಿಲ್ಲ ಅಂದರೆ ಅವನಿಗಾಗಿ ಇವಳು, ಇವಳಿಗಾಗಿ ಅವನು ಸಮಯ ಹೊಂದಿಸಿಕೊಳ್ಳಲಾಗದ ಅನಿವಾರ‌್ಯದ ಘಳಿಗೆ ಅಚೀವ್‌ಮೆಂಟ್‌ಗೆ ಮೀಸಲಾಗುತ್ತದೆ. ಜತೆಯಾಗಿ ಆಗದ್ದು, ಒಂಟಿಯಾಗಾದರೂ ಎಂಜಾಯ್‌ಮೆಂಟ್ ಬೇಕು ಎನ್ನುವವರ ಎದುರು ಯೂನಿಮೂನ್ ತೆರೆದುಕೊಳ್ಳುತ್ತದೆ. ಆದರೆ ಇದು ಪರಸ್ಪರ ಸಮಯ ಹೊಂದಿಕೊಳ್ಳಲಾಗದ ನವ ದಂಪತಿಗೆ ಸೀಮಿತವಲ್ಲ. ವೈಮನಸ್ಸು, ವಿಚ್ಛೇದಿತರೂ ಕೂಡ ಒಂಟಿಯಾಗಿ ಯುನಿಮೂನ್ ಹೆಸರಲ್ಲಿ ಊರಿನಿಂದ ಊರಿಗೆ ಸುತ್ತುವ ಮೂಲಕ ಹೊಸತನಗಳಿಗೆ ತಮ್ಮನ್ನು ತೆರೆದುಕೊಳ್ಳಬಹುದು.
ಸ್ವ ಸುಖಪರಸ್ಪರ ಜತೆಗಿರಲಾಗದ ಆದರೆ ವೈಯಕ್ತಿಕ ಖುಷಿಯನ್ನು ಕಳೆದುಕೊಳ್ಳಲಾಗದವರಿಗೆ ಇದು ಅನುಕೂಲ. ಅಂದರೆ ಬಿಝಿ ಕಪಲ್ಸ್‌ಗಾಗಿಯೇ ಇರುವ ವಿಹಾರ ತಾಣವಿದು. ಇದು ಒಂದೊಳ್ಳೆ ಸಂಬಂಧವನ್ನು ಕೆಡಿಸುತ್ತದೆಯಾ ಅಥವಾ ಸಂಗಾತಿಗಳನ್ನು ಮತ್ತಷ್ಟು ಹತ್ತಿರವಾಗಿಸುತ್ತದೆಯಾ ಎನ್ನುವುದು ಅವರವರಿಗೆ ಬಿಟ್ಟ ಸಂಗತಿ. ಅಚೀವ್‌ಮೆಂಟ್ ಹಾಗೂ ಎಂಜಾಯ್‌ಮೆಂಟ್ ಎರಡು ದಾರಿಯ ಮೇಲೆ ಒಂದೇ ಬಾರಿಗೆ ಪ್ರಯಾಣಿಸುವಾಗ ಇಂತಹದ್ದೊಂದು ಯುನಿಮೂನ್ ಹೆಸರಿನಲ್ಲಿ ಏಕಾಂತದಲ್ಲಿ ಒಂದಿಷ್ಟು ಹೊತ್ತು ಕಳೆಯಬೇಕು ಎನಿಸಬಹುದು.ಎಲ್ಲಕ್ಕಿಂತ ಮುಖ್ಯವಾಗಿ ನಮ್ಮನ್ನು ನಾವು ಕಂಡುಕೊಳ್ಳುವ, ಅರಿತುಕೊಳ್ಳುವ, ಏಕಾಂತವನ್ನು ಸುಖಿಸುವ ಅವಕಾಶವಿದು. ಆದ್ರೆ ಈ ಯುನಿಮೂನ್‌ಗೆ ಏಕಾಂತ ಬೇಕೆನಿಸಿದಾಗೆಲ್ಲ ಜಾಲತಾಣಗಳಲ್ಲಿ ಹುಡುಕಾಡಬಹುದು. ಹೊಸವರ್ಷವನ್ನು ಕೂಡ ದೂರದ ಊರಿಗೆ ಹೋಗಿ ಎಂಜಾಯ್ ಮಾಡಬಹುದು. ಹೀಗೆ ಏಕಾಂಗಿಯಾಗಿ ಸಂಚರಿಸಲು ಯಾವ ಸ್ಥಳ ಸೂಕ್ತ, ಯಾರು ನಿಮಗೆ ಸೇವೆ ಒದಗಿಸುತ್ತದೆ ಎನ್ನುವ ಎಲ್ಲ ಮಾಹಿತಿಗಳನ್ನು ನೀಡಲು ಪ್ರವಾಸಿ ಸಂಸ್ಥೆಗಳಿವೆ.

