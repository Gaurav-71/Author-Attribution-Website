ಅಣ್ಣಂದಿರ Hide and seek
ಸಹೋದರ ಸಂಬಂಧದ ಸೂಚಕ ರಾಖಿ ಮಾರುಕಟ್ಟೆಯಿಂದ ಆನ್‌ಲೈನ್‌ವರೆಗೂ ಬಂದಿದೆ. ಅದರ ಜತೆಗೇ ಅದನ್ನು ಕಟ್ಟಿಸಿಕೊಳ್ಳದಿರುವ ಮನಸ್ಥಿತಿಯೂ ಅಲ್ಲಿ ಕಾಣಿಸಿಕೊಂಡಿದೆ. ಹುಡುಗರ ಆ ತೊಳಲಾಟ, ಹುಡುಗಿಯರ ಹುಡುಕಾಟಗಳು ರಿಯಲ್‌ನಿಂದ ವರ್ಚುವಲ್ ಲೈಫ್‌ಗೂ ವಿಸ್ತರಿಸಿಕೊಂಡಿದೆ. ಆಗಸ್ಟ್ 29ರ ರಕ್ಷಾಬಂಧನ ದಿನ ಸಮೀಪಿಸುತ್ತಿರುವ ಹೊತ್ತಿನಲ್ಲಿ ಯುವ ಹೃದಯಗಳ ಪಿಸುಮಾತನ್ನು ಆಲಿಸುವ ಪ್ರಯತ್ನವಿದು.
ಶುಭಾ ವಿಕಾಸ್
ಹುಡುಗ ಅವಳ ಹಿಂದೆಮುಂದೆ ಸುತ್ತುತ್ತಾನೆ. ಕಾಲೇಜು ಕಾರಿಡಾರ್‌ನಲ್ಲಿ ಅವಳ ನೆರಳಾಗುತ್ತಾನೆ. ಲೈಬ್ರರಿಯಲ್ಲಿ ಎದುರಾಗುತ್ತಾನೆ. ಕ್ಯಾಂಪಸ್ ಹೊರಗೆ ಅವಳ ಎದುರು ಬುಲೆಟ್ ಬೈಕ್ ಏರಿ ಸ್ಟಂಟ್ ಮಾಡುತ್ತಾನೆ. ಒಳಗೊಳಗೆ ಕುದಿಯುತ್ತಿರುವ ಹುಡುಗಿ ರಾಖಿ ಹಿಡಿದು ಅವನೆದುರು ನಿಲ್ಲುತ್ತಾಳೆ. ಅಂತಹದ್ದೊಂದು ನಿರೀಕ್ಷೆ ಇಟ್ಟುಕೊಂಡಿಲ್ಲದ ಹುಡುಗ ದಂಗಾಗುತ್ತಾನೆ. ತಪ್ಪಿಸಿಕೊಳ್ಳಲು ದಾರಿ ಸಿಗದೆ ರಾಖಿ ಕಟ್ಟಿದರೆ ತಾಳಿ ಕಟ್ಟುತ್ತೇನೆ ಅನ್ನುವುದು ರಿಯಲ್ ಜಗತ್ತು. ಆದರೆ ವರ್ಚುವಲ್ ವರ್ಲ್ಡ್‌ನಲ್ಲಿ ಗುಡ್ ಮಾರ್ನಿಂಗ್‌ನಿಂದ ಹೊಸ ಸ್ನೇಹ ಶುರುವಾಗುತ್ತದೆ. ಊಟ ಆಯ್ತ, ಟೀ ಕುಡಿದ್ಯಾ ಅನ್ನುವ ತನಕ ಸ್ವಲ್ಪ ಸಲುಗೆ ಬೆಳೆದು ಗುಡ್ ನೈಟ್, ಸ್ವೀಟ್ ಡ್ರೀಮ್ ಹೇಳಿದ ಮಾರನೆಯ ದಿನ ನೀನೆ ನನ್ನ ಡ್ರೀಮ್ ಗರ್ಲ್ ಅನ್ನುವ ಹೊತ್ತಿಗೆ ರಿಯಲ್ ಥ್ರಿಲ್ ಶುರುವಾಗುತ್ತದೆ. ಅವಳ ಯಾವುದೋ ಒಂದು ಫೋಟೋ ನೋಡಿ ಸೆಕ್ಸಿ ಲುಕ್ ಅಂತಾನೆ. ಮರುದಿನ ಯು ಆರ್ ಸೋ ರೊಮಾಂಟಿಕ್ ಅಂದವನು ಮುಂದೇನೋ ಹೇಳಬೇಕು ಅನ್ನುವ ಹೊತ್ತಿಗೆ ಅವಳಿಗೆ ಇದೆಲ್ಲ ಇಷ್ಟವಾದರೆ ಅಲ್ಲಿ ನಡೆಯೋದು ಬೇರೆಯದೆ ಕತೆ. ಯಾಕೋ ಈ ಸ್ನೇಹ ಸರಿ ಇಲ್ಲ ಎಂದೆನಿಸಿ ಹುಡುಗಿ ಅವನನ್ನೇ ಬ್ಲಾಕ್ ಮಾಡಿದರೆ ಎಲ್ಲವೂ ಅಲ್ಲಿಗೆ ಮುಗಿದು ಹೋಗುತ್ತದೆ. ಆದರೆ ಹೀಗೆ ಕಾಟ ಕೊಡುವ ಹುಡುಗರನ್ನು ಬ್ಲಾಕ್ ಮಾಡಿ ತಮಗೆ ಆ ವ್ಯಕ್ತಿಯಿಂದ ಸಿಗುವ ಖುಷಿಯನ್ನು ಕಳೆದುಕೊಳ್ಳಲಿಕ್ಕೆ ಎಲ್ಲ ಹುಡುಗಿಯರೂ ಇಷ್ಟ ಪಡುವುದಿಲ್ಲ. ಆದ್ರೆ ಒಂದು ಸುರಕ್ಷಾ ವಲಯದಲ್ಲಿ ಚಾಟ್ ಮಾಡಬೇಕು ಅಂದುಕೊಳ್ಳುವ ಹುಡುಗಿಯರು ಸೇಫ್ಟಿಗೆ ‘ಅಣ್ಣ’ ಅಂತ ಒಂದೇ ಉಸಿರಿನಲ್ಲಿ ಹೇಳಬಹುದು. ಹುಡುಗಿಯರ ಹಿಂದೆ ಬೀಳುವ ಹುಡುಗರ ಉದ್ದೇಶ ನೈಜ ಪ್ರೀತಿ, ಫ್ಲರ್ಟ್ ಇರಬಹುದು. ಆದರೆ ನೈಜ ಹಾಗೂ ಕಾಲ್ಪನಿಕ ಜಗತ್ತಿನಲ್ಲಿ ಈ ವಿಷಯದಲ್ಲಿ ಹೆಚ್ಚಿನ ವ್ಯತ್ಯಾಸವೇನಿಲ್ಲ.
ಆಫ್‌ಲೈನ್ ರಕ್ಷೆ ತಾನು ಇಷ್ಟಪಟ್ಟ ಹುಡುಗಿ ಅಣ್ಣ ಅಂದರೆ ಹೇಗಾಗಬೇಡ. ಇಂತಹದ್ದೊಂದು ಸಂದರ್ಭ ಎದುರಾಗುವುದೇ ಬೇಡ ಅನ್ನುವವರು ಕಾಲೇಜು, ಆಫೀಸ್‌ಗೆ ಹೋಗದೆ ತಲೆಮರೆಸಿಕೊಳ್ಳುವುದು ಹಳೆಯ ಮಾತು. ಇದೀಗ ಆನ್‌ಲೈನ್‌ನಲ್ಲೂ ಕೂಡ ಅವತ್ತೊಂದಿನ ರಕ್ಷೆಯ ಭಿಕ್ಷೆ ಬೇಡುತ್ತಿದ್ದಾರೆ ಪ್ರೀತಿಯ ನಿರೀಕ್ಷೆಯಲ್ಲಿರುವ ಹುಡುಗರು. ಸದಾ ಸಾಮಾಜಿಕ ತಾಣಗಳ ಮೂಲಕ ಕೀಟಲೆ ಮಾಡಿ ಹುಡುಗಿಯರನ್ನು ಕೆಣಕುವ ಹುಡುಗರು ಕೂಡ ರಕ್ಷಾ ಬಂಧನ ಅಂದರೆ ತುಸು ಗಂಭೀರವಾಗುತ್ತಾರಂತೆ. ಆ ದಿನ ಅವಳು ಅಣ್ಣ ಅಂದರೆ ಅನ್ನುವ ಭಯ. ಇನ್‌ಬಾಕ್ಸ್‌ಗೆ ರಾಖಿ ಕಳುಹಿಸಿದರೆ ಅನ್ನುವ ಆತಂಕ. ಅದೇ ಕಾರಣಕ್ಕೆ ಆಫ್‌ಲೈನ್‌ನಲ್ಲಿ ಅಡಗಿ ಕೂರುತ್ತಾರೆ. ಕೆಲವರ ಅಕೌಂಟ್ ಡಿ ಆ್ಯಕ್ಟಿವೇಟ್ ಆಗುತ್ತದೆ. ಇದನ್ನು ಸ್ವತಃ ಹುಡುಗರೇ ಒಪ್ಪಿಕೊಳ್ಳುತ್ತಾರೆ.ಲ್ಯಾಬ್ ಟೆಕ್ನಿಷಿಯನ್ ಆನಂದ್ ನುಚ್ಚಿನ ಪ್ರಕಾರ, ‘ಹುಡುಗ ತಾನು ಇಷ್ಟಪಟ್ಟ ಹುಡುಗಿಯ ಕಣ್ಣು ತಪ್ಪಿಸಿ ಓಡಾಡುತ್ತಾನೆ ಅಂದರೆ ಎಷ್ಟೋ ದಿನಗಳಿಂದ ಅವನು ಅವಳ ಬಗ್ಗೆ ಕಟ್ಟಿಕೊಂಡಿದ್ದ ಕನಸು ನುಚ್ಚು ನೂರಾಗಬಹುದು ಅನ್ನುವ ಭಯ ಅವನನ್ನು ಆವರಿಸುತ್ತದೆ. ಅದೇ ರೀತಿ ವರ್ಚುವಲ್ ಜಗತ್ತಿನಲ್ಲೂ ನಡೆಯಬಹುದು. ರಾಖಿ ದಿನದ ಹಿಂದೆ ಅಥವಾ ಮುಂದಿನ ದಿನ ಶೇ.75ರಷ್ಟು ಹುಡುಗಿಯರನ್ನು ಕೆಣಕುವ ಹುಡುಗರು ಆಫ್‌ಲೈನ್‌ನಲ್ಲಿರುತ್ತಾರೆ. ಶೇ.10ರಷ್ಟು ಮಂದಿಯ ಅಕೌಂಟ್ ಡಿ ಆ್ಯಕ್ಟಿವೆಟ್ ಆಗಬಹುದು.’
ಎಂಬಿಎ ವಿದ್ಯಾರ್ಥಿ ನಿಹಾಲ್ ಹೇಳುವಂತೆ, ಇದು ಅವರವರ ಮನಸ್ಥಿತಿಗೆ ಸಂಬಂಧಿಸಿದ ವಿಷಯ. ಆನ್‌ಲೈನ್‌ನಲ್ಲಿ ರಾಖಿ ಕಳುಹಿಸಿದರೆ ಅಥವಾ ವಿಶ್ ಮಾಡಿದರೂ ಮರುದಿನ ಅದೇ ಸಂದೇಶ ಸಿಗುತ್ತದೆ. ಹೀಗಾಗಿ ಕಾಲೇಜ್‌ನಲ್ಲಿ ತಪ್ಪಿಸಿಕೊಂಡಂತೆ ಆನ್‌ಲೈನ್‌ನಲ್ಲಿ ಸಾಧ್ಯವಿಲ್ಲ.ರಕ್ಷಾ ಬಂಧನದ ಸಮಯದಲ್ಲಿ ಕಾಲೇಜಿನಲ್ಲಿ ನಡೆಯುವ ಕಣ್ಣಾಮುಚ್ಚಾಲೆ ಆಟ ಆನ್‌ಲೈನ್‌ನಲ್ಲಿ ನಡೆಯುವುದಿಲ್ಲ ಅನ್ನುವುದು ಹಲವರ ವಾದ. ಇಲ್ಲಿ ಅವಳು ‘ಅಣ್ಣಾ...’ ಅಂತ ಸಂದೇಶ ಕಳುಹಿಸಿದಾಗ ಆತ ಆಫ್‌ಲೈನ್‌ದ್ದರೂ ಆನ್‌ಲೈನ್‌ಗೆ ಬಂದಾಗ ಆ ಸಂಗತಿ ತಿಳಿಯುತ್ತದೆ. ಆದರೆ ನೈಜ ಬದುಕಿನಲ್ಲಿ ಇರುವ ಸಹಜ ಭಾವನೆಗಳು ಕಾಲ್ಪನಿಕ ಜಗತ್ತಿನಲ್ಲೂ ಇದೆ ಅಂತಾದರೆ ರಾಖಿಗಾಗಿ ಹುಡುಕಾಟ ಹಾಗೂ ಪರದಾಟ ಇಲ್ಲೂ ಇರುತ್ತದೆ. ನೈಜ ಬದುಕಿನಲ್ಲೂ ರಕ್ಷಾಬಂಧನದ ದಿನ ರಾಖಿ ಕಟ್ಟಲಾಗದಿದ್ದರೂ ಮರುದಿನ ಕಟ್ಟಬಹುದು. ಅಣ್ಣ ಅಂತ ಯಾವಾಗ ಬೇಕಾದರೂ ಎದುರಿಗೆ ನಿಂತೇ ಹೇಳಬಹುದು.ವಾದ ವಿವಾದಗಳ ನಡುವೆಯೂ ರಾಖಿ ಅನ್ನುವುದು ಪ್ರೀತಿಯ ನಿರೀಕ್ಷೆಯಲ್ಲಿ ಇರುವವರನ್ನು ಹೆದರಿಸಿ, ಸುರಕ್ಷೆ ಬಯಸುವವರನ್ನು ಬಚಾವು ಮಾಡುತ್ತದೆ ಅಂದರೆ ಅದು ಭಾರತದಲ್ಲಿ ಇವತ್ತಿಗೂ ಅಣ್ಣ ತಂಗಿ ಅನ್ನುವ ಸಂಬಂಧದ ಮೇಲಿರುವ ಪ್ರಬಲ ನಂಬಿಕೆಯೇ ಸರಿ. ಜಗತ್ತಿನ ಎಲ್ಲ ಸಂಬಂಧಗಳು ಕೇವಲ ಸಹೋದರ ಸಂಬಂಧದಲ್ಲಿ ಮುಗಿದು ಹೋಗುವುದಿಲ್ಲ. ತಮ್ಮ ಪ್ರೀತಿ ಸತ್ಯವಾ, ಕಲ್ಪನೆಯಾ ಅನ್ನುವುದರ ಪರೀಕ್ಷೆಗೆ ಕೂಡ ರಾಖಿ ಒಳ್ಳೆಯ ಅಳತೆಗೋಲು.
‘ರಿಯಾಲಿಟಿಗೂ, ವರ್ಚುವಲ್ ಜಗತ್ತಿಗೂ ಹೆಚ್ಚಿನ ವ್ಯತ್ಯಾಸ ಕಾಣಿಸುತ್ತಿಲ್ಲ. ವರ್ಚುವಲ್ ಜಗತ್ತಿಗೂ ರಾಖಿಗೂ ಸಂಬಂಧವಿಲ್ಲ ಅಂತಾದರೂ ಹುಡುಗಿಯರು ಅಣ್ಣ ಅಂದರೆ ಅದನ್ನು ತಿರಸ್ಕರಿಸುವುದು ಕಷ್ಟ. ಅದೇ ಕಾರಣಕ್ಕೆ ತಪ್ಪಿಸಿಕೊಳ್ಳುವ ಮಾರ್ಗವೊಂದೇ ಹುಡುಗರ ಎದುರಿಗಿರುವುದು’ ಅಂತಾರೆ ಚಿತ್ರಕಥೆ ಬರಹಗಾರ ನಾಗರಾಜ್ .ಬಹುತೇಕ ಹುಡುಗ, ಹುಡುಗಿಯರು ಸಹೋದರ ಸಂಬಂಧಕ್ಕಿಂತ ಸ್ನೇಹವನ್ನೇ ಇಷ್ಟ ಪಡುತ್ತಾರೆ. ಏಕೆಂದರೆ ಕೌಟುಂಬಿಕ ಸಂಬಂಧದೊಳಗೆ ಹೇಳಿಕೊಳ್ಳಲಾಗದ್ದನ್ನು ಸ್ನೇಹಿತರಲ್ಲಿ ಹೇಳಿಕೊಳ್ಳಬಹುದು. ಇಲ್ಲಿ ಸ್ನೇಹ ಅಂದರೆ ಕೇವಲ ಲವ್ ಅಥವಾ ಸೆಕ್ಸ್ ಅನ್ನುವ ದೃಷ್ಟಿಯಿಂದ ನೋಡುವ ಅಗತ್ಯವಿಲ್ಲ. ಭಾರತದಲ್ಲಿ ರಾಖಿ ಅಂತ ಕಟ್ಟೋದು ಕೇವಲ ಸಹೋದರನಿಗೆ. ತಮಗೆ ಬೇಡದ ವ್ಯಕ್ತಿಗೆ ರಾಖಿ ಕಟ್ಟುವುದು ನ್ಯಾಯಸಮ್ಮತವಲ್ಲ ಅನ್ನುವುದು ಸಾಫ್ಟ್‌ವೇರ್ ಉದ್ಯೋಗಿ ಸಂತೋಷ್ ಪೂಜಾರಿ ಅಭಿಪ್ರಾಯ.ಹುಡುಗಿಯರೇನಂತಾರೆ? ಎಲ್ಲ ಹುಡುಗರನ್ನು ಸಹೋದರ ಅನ್ನಲಿಕ್ಕಾಗುವುದಿಲ್ಲ ಸತ್ಯ. ಆದರೆ ಒಡ ಹುಟ್ಟಿದವ ಮಾತ್ರ ಸಹೋದರ ಅನ್ನುವುದು ತಪ್ಪು. ರಾಖಿ ಬ್ರದರ್ ಅನ್ನುವುದರ ಹಿಂದೆ ಅವನ ಕೀಟಲೆಯಿಂದ ತಪ್ಪಿಸಿಕೊಳ್ಳುವ, ನಿನ್ನ ಮೇಲೆ ಮೋಹವಿಲ್ಲ ಅನ್ನುವುದನ್ನು ಹೇಳುವ ಉದ್ದೇಶವೂ ಇರಬಹುದು. ಸಾಮಾಜಿಕ ತಾಣಗಳಲ್ಲಿ ಹುಡುಗಿಯರು ಮಾನಸಿಕವಾಗಿ ಹೆಚ್ಚು ಕಿರಿಕಿರಿಗೆ ಒಳಗಾಗುತ್ತಿದ್ದಾರೆ. ಹುಡುಗಿಯೊಬ್ಬಳು ಗ್ಲಾಮರ್ ಫೋಟೊ ಹಾಕಿದರೆ ಅಥವಾ ಮಧ್ಯರಾತ್ರಿ ಆನ್‌ಲೈನ್‌ನಲ್ಲಿದ್ದರೆ ಸಾಕು, ಯಾರ‌್ಯಾರೋ ಮಾತಿಗಿಳಿಯುತ್ತಾರೆ. ಅಲ್ಲಿ ಯಾರ‌್ಯಾರೋ ಚಾಟ್ ಮಾಡುತ್ತಾರೆ. ಶೇ.90ರಷ್ಟು ಚಾಟ್‌ನ ಉದ್ದೇಶ ಸೆಕ್ಸ್, ರೊಮಾನ್ಸ್. ಎಲ್ಲರೊಂದಿಗೂ ಇಂತಹ ಚಾಟ್ ಇಷ್ಟವಾಗದೆ ಹೋದಾಗ ಅಣ್ಣ ಅನ್ನಬಹುದು. ಇಲ್ಲಿ ಕೂಡ ಸೇಫ್ಟಿಯೇ ಅವಳ ಉದ್ದೇಶ. ಫೇಸ್‌ಬುಕ್‌ನಂಥ ಸಾಮಾಜಿಕ ತಾಣಗಳಲ್ಲಿ ಹೆಣ್ಣುಮಕ್ಕಳ ಸುರಕ್ಷೆಗಾಗಿ ಸಹೋದರ ಬಾಂಧವ್ಯ ಬೆಸೆಯುವ ಇನ್ನಷ್ಟು ಹಲವಾರು ಆಪ್ಷನ್ ಅಗತ್ಯ ಎನ್ನುವುದು ಹಲವಾರು ಹುಡುಗಿಯರ ಅಭಿಪ್ರಾಯ.
ಯಾಕೆ ಹೀಗೆ? ಅಣ್ಣ ತಂಗಿ ಅನ್ನುವುದು ಕೇವಲ ಸಂಬಂಧವಲ್ಲ. ಅದೊಂದು ಸಾಮಾಜಿಕ ಮೌಲ್ಯ. ಹೇರಿಕೆ ಅಥವಾ ತೋರಿಕೆಯಿಂದ ಸಹೋದರ ಸಂಬಂಧ ಹುಟ್ಟುವುದಿಲ್ಲ. ಬಹುಶಃ ಅದೇ ಕಾರಣಕ್ಕೆ ಇಲ್ಲದ ಭಾವನೆಗಳು ತಮ್ಮ ಮೇಲೆ ಹೇರಲ್ಪಟ್ಟಾಗ ಅದರಿಂದ ತಪ್ಪಿಸಿಕೊಳ್ಳುವ ಮನೋಭಾವ ಶುರುವಾಗಬಹುದು. ನೈಜ ಅಥವಾ ಕಾಲ್ಪನಿಕ ಜಗತ್ತೇ ಆದರೂ ವಯೋಸಹಜ ಆಕರ್ಷಣೆ ಒಂದಿಷ್ಟು ಕುತೂಹಲಗಳನ್ನು ಮೂಡಿಸುತ್ತದೆ. ಅದು ವ್ಯಾಪ್ತಿಯನ್ನು ಮೀರಿದ್ದು. ಆದರೆ ಸಹೋದರ ಸಂಬಂಧ ಅಂತ ಬಂದಾಗ ಒಂದು ನಿಗದಿತ ವಲಯದಲ್ಲಿ ಇರಬೇಕಾಗುತ್ತದೆ. ಹೀಗಾಗಿ ಥ್ರಿಲ್ ಕಳೆದುಕೊಳ್ಳುವ ಸಂಬಂಧದಿಂದ ತಪ್ಪಿಸಿಕೊಳ್ಳಲು ಬಯಸಬಹುದು. ಗಂಗಾಧರ ಬೆಳ್ಳಾರೆ, ಸಂಬಂಧಗಳ ತಜ್ಞಫೇಸ್‌ಬುಕ್‌ನಲ್ಲಿ ರಾಖಿ ಆಪ್ಷನ್ ಯಾವುದೇ ಹುಡುಗಿಗೆ ಹುಡುಗನೊಬ್ಬನನ್ನು ನೋಡಿ ಪ್ರೀತಿಯಿಂದ ಅಥವಾ ಅನಿವಾರ್ಯವಾಗಿ ‘ಅಣ್ಣ’ ಅಂತ ಹೇಳಬೇಕು ಎಂದೆಸಿದರೆ ಅವರನ್ನ ಟ್ಯಾಗ್ ಮಾಡಿ ಒಂದು ಬಟನ್ ಕ್ಲಿಕ್ ಮಾಡಿದ್ರೆ ‘ಮಿಸ್ಟರ್, ಅಬಕಡ ಹ್ಯಾಸ್ ಬೀನ್ ರಾಖೀಡ್ ಬೈ ಮಿಸ್...’ ಅವನ ಫ್ರೆಂಡ್ಸಿಗೆ, ಅವಳ ಫ್ರೆಂಡ್ಸಿಗೆ, ಬೇಕಿದ್ರೆ ಜಗತ್ತಿಗೆ ಕಾಣಿಸೋ ಹಾಗೆ ಆಗಬೇಕು. ಹುಡುಗರಿಗೆ ಇದನ್ನ್ನು ಅವರ ಟೈಂ ಲೈನ್‌ನಿಂದ ಹೈಡ್ ಮಾಡೋ ಆಪ್ಶನ್ ಡಿಸೇಬಲ್ ಇರಬೇಕು. ರಾಖಿ ಹಬ್ಬಕ್ಕೆ ಮೊದಲು ಮತ್ತೆ ಆಮೇಲೆ ಮೂರು ದಿನ ಯಾವುದೇ ಹುಡುಗ ಹುಡುಗಿಗೆ ಫ್ರೆಂಡ್ ರಿಕ್ವೆಸ್ಟ್ ಕಳಸಿದ್ರೆ ‘ಅಕ್ಸೆಪ್ಟ್’ ‘ಡಿಲೀಟ್’ ‘ರಾಖಿಟ್’ (ರಾಖಿ + ಇಟ್ = ಇವನಿಗೆ ರಾಖಿ ಕಟ್ಟು) ಅನ್ನೋ ಥರ ಚೇಂಜ್ ಮಾಡಬೇಕು. ಪರ್ಸನಲ್ ಆಗೇ ಇರಬೇಕು ಅಂದ್ರೆ ‘ಪೋಕ್’ ಕೆಳಗಡೆ ‘ರಾಖ್’ ಅಂತ ಆಪ್ಷನ್ ಕೊಟ್ರೆ ಒಳ್ಳೆಯದು. ಸುಬ್ರಹ್ಮಣ್ಯ ಹೆಗಡೆ, ಸಾಫ್ಟ್‌ವೇರ್ ತಜ್ಞ

