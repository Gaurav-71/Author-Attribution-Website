ಪರಿಸರ ಸ್ನೇಹಿ ಪರಿಣಯ
ಸಹಜ, ಸುಲಭ ವಿವಾಹಕ್ಕೆ ಹಸಿರಿನ ನಂಟು. ಈ ಹಸಿರೇ ಗ್ರೀನ್ ವೆಡ್ಡಿಂಗ್ ಹೆಸರಿನಲ್ಲಿ ಮದುವೆ ಮನೆ ಪರಿಸರ ಜಾಗೃತಿಯ ವೇದಿಕೆಗಳಾಗುತ್ತಿವೆ.
ಶುಭಾ ವಿಕಾಸ್
ತುಸು ನಾಚಿಕೆ, ಸಣ್ಣ ಆತಂಕದಲ್ಲಿ ಮದುಮಗನ ಸನಿಹಕ್ಕೆ ಬರುವ ಮದುಮಗಳ ಮುಖದಲ್ಲಿ ಮಂಟಪದ ಮೇಲಿನ ಕಾಡ ಹೂವು, ಎಲೆಬಳ್ಳಿಗಳೇ ಮಂದಹಾಸದಲ್ಲಿ ಮೂಡಿಸುತ್ತವೆ. ಅವನದೊಂದು ಉಸಿರ ಗಾಳಿಗೆ ತೇಲುವ ಅವಳ ಮನದಾಸೆಗೆ ಮಂಟಪದ ಸುತ್ತಲ ಬಾಳೆ ಎಲೆಗಳು ಉಯ್ಯಾಲೆಯಾಗಿ ತೂಗುತ್ತವೆ. ಜತೆಯಾಗಿ ಹಾಕುವ ಏಳು ಹೆಜ್ಜೆಯಲ್ಲಿ ಅವರಿಬ್ಬರ ನಾಳೆಯಷ್ಟೆಯಲ್ಲ, ಧರಣಿಯೂ ದಣಿಯದಿರಲಿ ಅಂತಲೇ ಪ್ರಮಾಣ ಮಾಡಿ ಮುಗಿಸುವ ಹೊತ್ತಿಗೆ ನೆತ್ತಿಗೇರುವ ಸೂರ‌್ಯನಿಗೂ ಮಾವಿನೆಲೆಯ ತೋರಣದಲ್ಲಿ ತಂಪಾಗುವ ಬಯಕೆ. ಕೃತಕ ವೈಭವವಿಲ್ಲದ ಮದುವೆ ಮನೆಯ ಊಟದಲ್ಲೂ ಆಡಂಬರವಿಲ್ಲ. ತಿಳಿ ಮುಗಿಲು ಕೆಂಪಾಗಿ ಮುಸ್ಸಂಜೆಯ ಗೋಧೂಳಿ ಮೂಹೂರ್ತಕ್ಕೆ ಗೃಹ ಪ್ರವೇಶಿಸುವ ವಧುವನ್ನು ಬಣ್ಣಬಣ್ಣದ ಬೆಳಕು ಎದುರುಗೊಳ್ಳುವುದಿಲ್ಲ. ಪುಟ್ಟ ಪಟ್ಟ ಹಣತೆಗಳು ಸರದಿಯಲ್ಲಿ ನಿಲ್ಲುತ್ತವೆ. ಇಂಥದ್ದೊಂದು ಸಹಜ, ಸುಲಭದ ಮದುವೆಯಲ್ಲಿ ದಿಬ್ಬಣಿಗರೆಲ್ಲ ಸಂತೃಪ್ತರಾದರೆ ಮನೆಮಂದಿಗೆಲ್ಲ ಸಾರ್ಥಕ ಭಾವ.
ಮದುವೆಯ ಮಂಟಪದ ಮೇಲಿನ ತೋರಣ ಹಸಿರು, ಬಡಿಸಿದ ಎಲೆ ಹಸಿರು, ಕೊಟ್ಟ ವೀಳ್ಯದೆಲೆ ಹಸಿರು, ಉಟ್ಟ ಸೀರೆ ಹಸಿರು, ತೊಟ್ಟ ಬಳೆ ಹಸಿರು. ಎಲ್ಲವೂ ಸಹಜವೆಂಬಂತೆ ಎಲ್ಲೆಲ್ಲೂ ಸೊಗಸಿದ ಹಸಿರು ಸಂಪ್ರದಾಯವಲ್ಲ, ಸಂತ್ರಪ್ತಿ. ಸಡಗರವಲ್ಲ, ಆಡಂಬರವೂ ಅಲ್ಲ. ಸುಂದರ, ಸಹಜ ಪ್ರಕೃತಿಯ ಸೊಬಗಿಗೂ ಸಪ್ತಪದಿ ತುಳಿಯುವ ದಂಪತಿಯ ನಂಟಿಗೆ ಹಸಿರಿನ ಹೆಸರು.ಏನಿದು?ಗ್ರೀನ್ ವೆಡ್ಡಿಂಗ್ ಹೆಸರಿನಲ್ಲಿ ತೆರೆದುಕೊಳ್ಳುವ ಇಂಥದ್ದೊಂದು ಮದುವೆಯಲ್ಲಿ ಹೂವಿನ ಪರಿಮಳ ಬೀರುವ ಮಂಟಪದಲ್ಲಿ ಪ್ರಕೃತಿಯ ಬಗ್ಗೆ ಪ್ರೀತಿ ಇರಬೇಕು, ಸರಬರ ಸುತ್ತು ಬರುವ ಸೀರೆಗೆ ಪರಿಸರದ ಮೇಲೆ ಕಾಳಜಿ ಇರಬೇಕು, ಉಟ್ಟ ಬಟ್ಟೆಯಷ್ಟೇ ಅಲ್ಲ, ಉಂಡ ಊಟ, ಹಾಕಿದ ಚಪ್ಪರ, ಕುಡಿವ ನೀರು, ಬಳಸುವ ವಸ್ತುಗಳಲ್ಲೂ ಪರಿಸರದ ಬಗ್ಗೆ ಕಾಳಜಿ ಇರಬೇಕು. ದಿಬ್ಬಣದ ಮೇಲೆ ಬರುವ ಹೊಸ ಸಂಬಂಧ, ಹೊಸ ಅನುಬಂಧ ಪರಿವಾರಕ್ಕಷ್ಟೇ ಅಲ್ಲ, ಪರಿಸರಕ್ಕೂ ಸಂತೋಷ ತರಬೇಕು. ಮದುವೆ ಹೇಗೆ ಮನೆ, ಮನವನ್ನು ಬೆಸೆಯುವ ಸಡಗರದ ಸಂದರ್ಭವೋ ಅದೆೇ ಮದುವೆ ಪರಿಸರ ಮತ್ತು ಮನುಷ್ಯರ ನಡುವಿನ ಸೌಹಾರ್ದ ಸಂಬಂಧವನ್ನು ವೃದ್ಧಿಸುವ ಸನ್ನಿವೇಶವೂ ಆಗಬೇಕು.
ಮದುವೆಯ ಕರೆಯೋಲೆಯಿಂದ ಹಿಡಿದು ಮದುವೆ ಮನೆಯ ಅಲಂಕಾರ, ಅಡುಗೆ, ಉಪಚಾರದವರೆಗೂ ಅಲ್ಲೊಂದಿಷ್ಟು ಪರಿಸರ ಸ್ನೇಹಿ ಅಂಶಗಳಿರುತ್ತವೆ. ಪ್ರಕೃತಿಗೆ ಗೌರವ ಸಲ್ಲಿಸುವ, ಪರಿಶುದ್ಧವಾಗಿ ಉಳಿಸುವ ಒಂದಿಷ್ಟು ಕೆಲಸಗಳು ಮದುವೆಯ ನೆಪದಲ್ಲಿ ನಡೆಯುತ್ತವೆ. ಇದನ್ನೇ ಗ್ರೀನ್ ವೆಡ್ಡಿಂಗ್ ಅನ್ನುತ್ತಾರೆ.ಎರಡು ಜೀವಗಳ ಮಿಲನಕ್ಕೆ ಸಾಕ್ಷಿಯಾಗುವ ಮದುವೆ ಮನೆಗೆ ಸಾವಿರಾರು ಮಂದಿ ಬಂದು ಉಂಡವರಷ್ಟೆ ಅಲ್ಲ, ಪ್ರಕೃತಿ ಕೂಡ ಸಂತುಷ್ಟವಾಗಬೇಕು ಅನ್ನುವುದೇ ಇಂತಹದ್ದೊಂದು ಹಸಿರು ಮದುವೆಯ ಹಿಂದಿರುವ ಉದ್ದೇಶ. ಇಂಥದ್ದೊಂದು ಮದುವೆ ಮೂರು ಪ್ರಮುಖ ಅಂಶಗಳನ್ನು ಒಳಗೊಂಡಿರುತ್ತದೆ. ಮಿತಬಳಕೆ, ಮರುಬಳಕೆ, ಪುನರ್‌ಬಳಕೆಗೆ ಒತ್ತು ನೀಡಲಾಗುತ್ತದೆ. ಸರಳ ವಿವಾಹವೇ ಇದರ ಜೀವಾಳವಾದರೂ ಪರಿಸರ ಕಾಳಜಿಯ ಎದುರು ಮದುವೆಗೆ ತಗುಲುವ ಖರ್ಚು,ವೆಚ್ಚಗಳೆಲ್ಲ ಗೌಣ.ಪರಿಸರ ಸ್ನೇಹಿ ಮದುವೆ ಗ್ರಾಮೀಣ ಪ್ರದೇಶಗಳಲ್ಲೇ ಹೆಚ್ಚಾಗಿ ಕಂಡು ಬರುತ್ತಿದೆ, ಅಲ್ಲಿ ಸಹಜವಾದರೆ ನಗರ ಪ್ರದೇಶದಲ್ಲಿ ಅದೇ ಟ್ರೆಂಡ್ ಅಂದೆನಿಸಿಕೊಳ್ಳುತ್ತದೆ. ಕೆಲವೊಮ್ಮೆ ದುಬಾರಿಯೂ ಹೌದು. ಪರಿಸರ ಸ್ನೇಹಿ ಮದುವೆ ಇವತ್ತಿನದ್ದಲ್ಲ, ಆದರೆ ಇದೀಗ ವ್ಯವಹಾರಿಕವಾಗಿ ತೆರೆದುಕೊಳ್ಳುತ್ತಿದೆ. ಅದರಲ್ಲೂ ಮದುವೆ ಮನೆಯಲ್ಲಿ ಪ್ರಕೃತಿಯೇ ಎದ್ದು ನಿಂತಂತೆ ಸಿಂಗರಿಸುವವರಿಗೆ ಭರ್ಜರಿ ಬೇಡಿಕೆ ಸೃಷ್ಟಿಯಾಗಿದೆ. ‘ಇಂಥದ್ದೊಂದು ಪರಿಕಲ್ಪನೆ ಹೊಸತಲ್ಲ. ಆದರೆ ಇಡೀ ಮದುವೆ ಸಮಾರಂಭವನ್ನು ಪರಿಸರ ಸ್ನೇಹಿ ಆಗಿಸಬೇಕು ಅನ್ನುವುದು ಮಾತ್ರ ಇತ್ತೀಚಿನ ಟ್ರೆಂಡ್. ನೋಡಲು ಸರಳ ವಿವಾಹವಾದರೂ ಖರ್ಚು ಕಡಿಮೆಯಾಗುತ್ತದೆ ಅನ್ನಲಿಕ್ಕಾಗುವುದಿಲ್ಲ’ ಅನ್ನುವುದು ಈವೆಂಟ್ ಮ್ಯಾನೇಜರ್ ಪ್ರಕಾಶ್ ಅಭಿಪ್ರಾಯ.
ಇಲ್ಲಿ ಪರಿಸರ ಕಾಳಜಿ ಮಾತ್ರ ಅಲ್ಲ, ಪ್ರತಿಷ್ಠೆ ಕೂಡ ಎದ್ದು ಕಾಣುತ್ತದೆ. ಒಂದು ಕಾಲದಲ್ಲೂ ಅದ್ಧೂರಿ ಮದುವೆ ಹೇಗೆ ಸಿರಿವಂತಿಕೆಯ ವರ್ಚಸ್ಸನ್ನು ಹೆಚ್ಚಿಸತ್ತೋ ಹಾಗೆ ಈ ಮದುವೆ ಪ್ರತಿಷ್ಠೆಯ ಸಂಗತಿಯಾಗಿ ಬದಲಾಗುತ್ತಿದೆ. ಸಮ್‌ಥಿಂಗ್ ಡಿಫರೆಂಟ್ ಅಂದೆನಿಸಿಕೊಳ್ಳುವ ಗ್ರೀನ್ ವೆಡ್ಡಿಂಗ್‌ಗಳು ಅಲಂಕಾರ, ಉಡುಗೆ, ಅಡುಗೆಯಲ್ಲೆಲ್ಲ ಇದೇ ಪ್ರತಿಷ್ಠೆಯನ್ನು ಅಡಗಿಸಿಡುತ್ತವೆ.ಕಾಳಜಿಯ ಜತೆ ಅರಳುವ ಕಲೆಕರೆಯೋಲೆಯಿಂದ ಗಮನ ಸೆಳೆಯುವ ಕೆಲಸ ಶುರುವಾಗುತ್ತದೆ. ಆಮಂತ್ರಣಕ್ಕಾಗಿ ಪರಿಸರ ಸ್ನೇಹಿ ಕಾಗದ ಅಥವಾ ಕಾಗದ ರಹಿತ ಕರೆಯೋಲೆ ಅಂದರೆ ಇ-ಇನ್ವಿಟೇಷನ್ ಬಳಸುತ್ತಾರೆ. ಮೇಲ್, ಫೇಸ್‌ಬುಕ್, ವಾಟ್ಸಪ್ ಮತ್ತಿತರ ಡಿಜಿಟಲ್ ಮೀಡಿಯಾದಲ್ಲೇ ಕರೆಯಬೇಕಾದವರನ್ನೆಲ್ಲ ಕರೆಯುತ್ತಾರೆ. ಮರದಿಂದ ಉದುರಿದ ಎಲೆಗಳ ಮೇಲೆ ಕೂಡ ಆಮಂತ್ರಣ ಪತ್ರಿಕೆ ಸಿದ್ಧಪಡಿಸಿಕೊಳ್ಳುವವರು ಇದ್ದಾರೆ.ಪರಿಸರ ಸ್ನೇಹಿ ಮದುವೆಯಲ್ಲಿ ಮಂಟಪವೇ ಹೈಲೈಟ್. ಬಣ್ಣದ ಪೇಪರ್, ಪ್ಲಾಸ್ಟಿಕ್ ಮತ್ತಿತರ ಸಾಮಗ್ರಿ ಬಳಸಿ ಅಲಂಕರಿಸುವ ಬದಲು ಬಾಳೆದಿಂಡು, ಮಾವಿನ ಎಲೆ, ರಾಗಿ, ಬಿದಿರುಗಳಿಂದ ಅಲಂಕರಿಸಲಾಗುತ್ತಿದೆ. ನೈಸರ್ಗಿಕ ಹೂವುಗಳ ಅಲಂಕಾರ ಹೆಚ್ಚಾಗಿ ಕಂಡು ಬಂದರೂ ಇತ್ತೀಚೆಗೆ ಬಾಳೆಮರದ ಮಂಟಪಕ್ಕೆ ಹೆಚ್ಚು ಡಿಮಾಂಡ್.
‘ನೈಸರ್ಗಿಕ ವಸ್ತುಗಳೇ ಮಂಟಪದ ಅಲಂಕಾರದಲ್ಲಿರಲಿ ಅಂತ ಜನ ಕೇಳುತ್ತಾರೆ. ಇಂತಹ ವಸ್ತುಗಳಿಂದ ತಯಾರಾದ ಮಂಟಪ ಅನಂತರವೂ ಕೇವಲ ಕಸವಾಗಿ ಉಳಿಯುವುದಿಲ್ಲ. ಭೂಮಿ ಸೇರಿ ಮಾಲಿನ್ಯ ಕೂಡ ಉಂಟಾಗುವುದಿಲ್ಲ. ಹಸುಗಳು ತಿಂದರೂ ಅದು ಒಳ್ಳೆಯ ಮೇವು ಅಂದೆನಿಸುತ್ತದೆ. ಗ್ರಾಮೀಣ ಪ್ರದೇಶದಲ್ಲಿ ಇವೆಲ್ಲವೂ ಸಹಜ. ಆದರೆ ನಗರ ಪ್ರದೇಶದಲ್ಲಿ ಇಂಥದ್ದೊಂದು ಕಾಳಜಿ ಹೆಚ್ಚಬೇಕಿದೆ’ ಅಂತಾರೆ ಅಲಂಕಾರ ಕಲಾ ಬಳಗದ ಸದಸ್ಯ ಶ್ರಿಧರ್ ಹೆಗಡೆ ಜಡ್ಡಿಮನೆ.ಪರಿಸರ ಜಾಗೃತಿಕೆಲವಡೆ ಇಡೀ ಮದುವೆ ಮನೆಯೇ ಪರಿಸರ ಸ್ನೇಹಿ ಆಗಿದ್ದರೆ ಇನ್ನೂ ಕೆಲವೆಡೆ ಜಾಗೃತಿ ಕಾರ‌್ಯಕ್ರಮಗಳು ನಡೆಯುತ್ತವೆ. ನೀರು, ಮಣ್ಣು ಸೇರಿದಂತೆ ಪರಿಸರ ಸಂರಕ್ಷಣೆಗೆ ಸಂಬಂಧಿಸಿದ ಕಾರ‌್ಯಗಾರ, ಪುಸ್ತಕ ವಿತರಿಸುತ್ತಾರೆ. ತಾಂಬೂಲದ ಜತೆ ನೀಡುವ ಗಿಫ್ಟ್ ಬದಲು ತೆಂಗು, ಅಡಿಕೆ, ಪೇರಳೆ, ಮಾವು ಮತ್ತಿತರ ಗಿಡಗಳನ್ನು ನೀಡುವವರು ಇದ್ದಾರೆ.‘ಮದುವೆ ಮನೆ ಅನ್ನುವುದು ಕೇವಲ ಎರಡು ಕುಟುಂಬಗಳಿಗೆ ಸಂಬಂಧಿಸಿದ್ದಲ್ಲ. ಸುತ್ತಲಿನ ಪರಿಸರ ಕೂಡ ಅಂಥದ್ದೊಂದು ಶುಭಕಾರ‌್ಯಕ್ಕೆ ಸಾಕ್ಷಿಯಾಗುತ್ತದೆ. ಮಣ್ಣು, ನೀರು, ಗಾಳಿ ಯಾವುದೂ ಕೂಡ ಮಲಿನವಾಗದಂತೆ ಎಚ್ಚರವಹಿಸುವುದರ ಜತೆ ಮಿದುಳಿಗೆ ಮೇವಾಗುವ ಚಟುವಟಿಕೆ ಇಡೀ ಮದುವೆ ಮನೆಯಲ್ಲಿ ಕಂಗೊಳಿಸಲಿ’ಅಂತಾರೆ ಪರಿಸರವಾದಿ ಶಿವಾನಂದ ಕಳವೆ.
ಮದುವೆಯ ಮಂಟಪ ಅಲಂಕಾರವೇ ಪರಿಸರ ಸ್ನೇಹಿ ಮದುವೆಯ ಪ್ರಮುಖ ಆಕರ್ಷಣೆ ಇರಬಹುದು. ಸ್ಥಳೀಯ ಆಹಾರ, ಗಿಡಗಳ ಉಡುಗೊರೆಯಲ್ಲವೂ ಪಕ್ಕಾ ಪರಿಸರವನ್ನು ಓಲೈಸುವ ಸರಕು ಆಗಿರಬಹುದು. ಆದರೆ ಇಂತಹದ್ದೇ ಮದುವೆ ಮನೆಗಳು ಪರಿಸರದ ಬಗ್ಗೆ ಕಾಳಜಿ ಮೂಡಿಸುವ ಮಾತಿಗೆ ವೇದಿಕೆಗಳಾಗುತ್ತಿವೆ. ಮದುವೆ ಮನೆಗಳಲ್ಲಿ ನೀರಿನ ಮರುಪೂರಣದ ಬಗ್ಗೆ ಜಾಗೃತಿ ಮೂಡಿಸುವ ಕಾರ‌್ಯಗಾರಗಳು ನಡೆಯುತ್ತಿವೆ. ಇತ್ತೀಚೆಗೆ ದಾವಣಗೆರೆಯಲ್ಲಿ ನಡೆದ ಮದುವೆಯೊಂದರಲ್ಲಿ ಮಳೆನೀರು ಕೊಯ್ಲಿನ ಬಗ್ಗೆ ಮಾಹಿತಿ ಕಾರ‌್ಯಗಾರ ನಡೆದಿತ್ತು. ಇಂತಹ ಹಲವಾರು ಕಾರ‌್ಯಕ್ರಮಗಳು ಆಗಾಗ ನಡೆಯುತ್ತಲೇ ಇವೆ.‘ವಧುವರರು ಸಪ್ತಪದಿ ಮೂಲಕ ವೈವಾಹಿಕ ಬದುಕನ್ನು ಸುಂದರವಾಗಿ ಹೇಗೆ ಕಳೆಯುತ್ತೇವೆ ಎಂದು ಪ್ರತಿಜ್ಞೆ ಸ್ವೀಕರಿಸುತ್ತಾರೋ ಅದೇ ರೀತಿ ಭೂಮಿ, ನೀರು ಸೇರಿದಂತೆ ಒಟ್ಟಾರೆ ಪರಿಸರವನ್ನು ಹೇಗೆ ಉಳಿಸುತ್ತೇವೆ ಎಂದು ಅದೇ ಹೊತ್ತಲ್ಲಿ ಪ್ರತಿಜ್ಞೆ ಮಾಡುತ್ತಾರೆ. ಮದುವೆ ಮನೆ ಅಂದರೆ ಅಲ್ಲಿ ನೂರಾರು ಮನಸುಗಳು ಜತೆ ಗೂಡುತ್ತವೆ. ಹತ್ತಾರು ವಿಚಾರಗಳು ವಿನಿಮಯಗೊಳ್ಳುತ್ತವೆ. ಅದು ಕೇವಲ ವೈಯಕ್ತಿಕ ಸಂಗತಿಗೆ ಸೀಮಿತವಾಗಬಾರದು. ಒಂದು ಮದುವೆಯನ್ನು ಸಾಮಾಜಿಕ, ಆರ್ಥಿಕ, ಪ್ರಾಕೃತಿಕವಾಗಿ ನೋಡುವ ಪರಿಪಾಠ ಬೆಳಸಿಕೊಳ್ಳಬೇಕು. ಅಂದರೆ ಮದುವೆಯ ಮಂಟಪ ಪರಿಸರ ಕಾಳಜಿ ಬೆಳೆಸುವ ವೇದಿಕೆಯಾಗಬೇಕು’ ಅನ್ನುವುದು ಮಳೆನೀರು ಕೊಯ್ಲು ತಜ್ಞ ಎನ್.ಜೆ. ದೇವರಾಜ್ ರೆಡ್ಡಿ ಅಭಿಪ್ರಾಯ.
ಹಸಿರು ಮದುವೆ ಮೆನುಕರೆಯೋಲೆಗೆ ರಿಸೈಕಲ್ ಪೇಪರ್. ಸಹಜವಾಗಿ ಉದುರಿದ ಎಲೆ ಬಳಕೆ. ಡಿಜಿಟಲ್ ಮೀಡಿಯಾ ಮೂಲಕ ಆಹ್ವಾನ.ಮದುಮಕ್ಕಳ ಅಲಂಕಾರದಲ್ಲಿ ಪರಿಸರ ಸ್ನೇಹಿ ವಸ್ತು. ಮೇಕಪ್, ಒಡವೆ, ಬಟ್ಟೆ .ರಿಸೆಪ್ಷನ್ ಸ್ಥಳ ಯಾವುದೋ ಹೊಳೆಯ ಸಮೀಪ, ಬೆಟ್ಟದ ನಡುವೆ. ಅದಿಲ್ಲವಾದರೆ ಸೋಲರ್ ವಿದ್ಯುತ್ ವ್ಯವಸ್ಥೆ ಇರುವ, ನೀರು ಪೋಲ್ ಆಗದ, ವಾಹನ ದಟ್ಟಣೆಗೆ ಅವಕಾಶ ಕೊಡದ, ದೂರ ಸಂಚಾರವನ್ನು ಅವಲಂಬಿಸದ ಸ್ಥಳ.ಮದುವೆ ಮಂಟಪದಲ್ಲಿ ಕಾಡು ಹೂವು, ನೈಸರ್ಗಿಕ ವಸ್ತುಗಳೇ ಹೈಲೈಟ್.ಮದುವೆಯ ದಿನ ಹಣತೆಗಳ ಅಲಂಕಾರ.
ಊಟದಲ್ಲಿ ಸಾವಯವ ಪದಾರ್ಥ ಬಳಕೆ.ರೆಡಿಮೇಡ್ ನೀರಿನ ಬಾಟಲಿ ಬದಲು ಕಾದಾರಿಸಿದ ನೀರು ಸ್ಟೀಲ್ ಲೋಟದಲ್ಲೇ ಲಭ್ಯ.ತಿಂಡಿ ಅಥವಾ ಊಟದ ತಟ್ಟೆ ಅಡಕೆ ಹಾಳೆ, ಮುತ್ತುಗದ ಎಲೆ, ಬಾಳೆ ಎಲೆಗೆ ಸೀಮಿತ.ಗಿಫ್ಟ್ ಬದಲು ಗಿಡ ಅಥವಾ ಬೀಜ.

