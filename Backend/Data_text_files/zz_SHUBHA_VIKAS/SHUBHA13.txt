ಸರಳ, ಸರಾಗ ಸಾರಿಕಾ
ದಿನಕ್ಕೊಂದು ಹವ್ಯಾಸ. ಸದಾ ಕ್ರಿಯಾಶೀಲತೆಯ ತುಡಿತದಲ್ಲಿರುವ ಸಾರಿಕಾ ಪ್ರವೀಣ್ ಹೆಜ್ಜೆಯಿಟ್ಟಲೆಲ್ಲ ಕಲೆ ಅರಳುತ್ತದೆ.ಈಗ ಕೇಕ್ ಉದ್ದಿಮೆಯಲ್ಲಿ ಬಿಝಿ. ಆಸಕ್ತಿ, ಅಗತ್ಯಗಳ ನಡುವೆ ಬದುಕನ್ನು ಹೇಗೆಲ್ಲ ತೂಗಿಸಿಕೊಂಡು ಹೋಗುತ್ತಾರೆ ಅನ್ನುವುದನ್ನು ಸಾರಿಕಾ ಪ್ರವೀಣ್ ಇಲ್ಲಿ ಹೇಳಿಕೊಂಡಿದ್ದಾರೆ.
ಶುಭಾ ವಿಕಾಸ್
ಕೊಳಲಿನ ದನಿಗೆ ಕೊರಳ ಕೊಟ್ಟು , ಕಲೆಯೊಳಗೆ ಬೆರೆತು ಹೋಗಿರುವ ಸಾರಿಕಾ ಅಂದರೆ ಸಾಗರದಲೆಯಷ್ಟೆ ವೇಗ. ಒಮ್ಮೆ ಉಬ್ಬರ, ಮಗದೊಮ್ಮೆ ಇಳಿತ. ತೀರದುದ್ದಕ್ಕೂ ಸಾಗಿದಷ್ಟು ದೂರ ಹೊಸ ಉಲ್ಲಾಸದಲ್ಲಿ ತಮ್ಮನ್ನು ತೆರೆದುಕೊಳ್ಳುತ್ತಾರೆ. ಉಲ್ಲಾಸ ಬತ್ತುವುದೇ ಇಲ್ಲ ಅನ್ನುವ ಸಾರಿಕಾ ಪ್ರವೀಣ್ ಕಲೆಯಿಲ್ಲದೆ ಅವರಿಲ್ಲ ಅನ್ನುವ ಮಟ್ಟಿಗೆ ಅವರಿಗೂ ಕಲೆಗೂ ಬಿಡದ ನಂಟು.ಕೊಳಲು ವಾದಕ ಪ್ರವೀಣ್ ಗೋಡ್ಖಿಂಡಿ ಅವರ ಪತ್ನಿ ಸಾರಿಕಾ ಅಂದರೆ ಸಾಲುಸಾಲು ಕಲೆಗಳನ್ನು ತಮ್ಮ ಕ್ರಿಯಶೀಲತೆಯಲ್ಲಿ ಅಡಗಿಸಿಟ್ಟುಕೊಂಡವರು. ಖುಷಿಗೆ ಅಂತಲೇ ರಂಗದ ಮೇಲೆ ಬಣ್ಣ ಹಚ್ಚಿದರು. ಹವ್ಯಾಸ ಅಂತ ವಸ್ತ್ರ ವಿನ್ಯಾಸ ಮಾಡಿದರು. ನೃತ್ಯ, ನಾಟಕ, ಸಮಾಜ ಸೇವೆ, ಗಾರ್ಡನಿಂಗ್ ಹೀಗೆ ಒಂದೆರಡಲ್ಲ, ಒಂದಿಷ್ಟು ಸದಭಿರುಚಿಯನ್ನೇ ಮೈಗೂಡಿಸಿಕೊಂಡವರು. ಸಿನಿಮಾ, ಧಾರಾವಾಹಿಗಳಲ್ಲೂ ಅಭಿನಯಿಸಿರುವ ಅವರು ಸದ್ಯಕ್ಕೆ ಬೇಕಿಂಗ್ ಉದ್ದಿಮೆಯಲ್ಲಿ ತೊಡಗಿಕೊಂಡಿದ್ದಾರೆ. ಇದೀಗ ಕೇಕ್ ತಯಾರಿಕೆ ಹವ್ಯಾಸವನ್ನೇ ಉದ್ದಿಮೆಯನ್ನಾಗಿಸಿಕೊಂಡಿದ್ದಾರೆ.
ನಿಮ್ಮ ಕೇಕ್ ಉದ್ದಿಮೆ ಬಗ್ಗೆ ಹೇಳಿ..ಕೇಕ್ ತಯಾರಿಕೆಯೇ ನನ್ನ ಬದುಕಲ್ಲ. ಹತ್ತಾರು ಹವ್ಯಾಸಗಳ ನಡುವೆ ಅದೂ ಒಂದು. ಕೆಲಸಗಾರರ ಸಹಾಯವಿಲ್ಲದೆ ಸ್ವತಃ ನಾನೇ ಕೇಕ್ ತಯಾರಿಸುತ್ತೇನೆ. ನಿತ್ಯ ಇಂಥದ್ದೇ ಸಮಯ ಅಂತ ಅದಕ್ಕೆ ಮೀಸಲಿಡುವುದಿಲ್ಲ. ಬರ್ತಡೆ ಪಾರ್ಟಿಗಳಿಗೆ ಹೆಚ್ಚೆಚ್ಚು ಆರ್ಡರ್ ಬರುತ್ತದೆ. ಕೇಕ್ ಪ್ರದರ್ಶನ ಕೂಡ ಮಾಡುತ್ತೇನೆ. ಕರ್ಟೂನ್ ಕೇಕ್ ಇದೀಗ ಟ್ರೆಂಡ್‌ನಲ್ಲಿದೆ.
ಕೇಕ್ ಉದ್ದಿಮೆಯಲ್ಲಿ ಸವಾಲು?ಕ್ವಾಲಿಟಿ ಹಾಗೂ ಡಿಸೈನ್ ಅನ್ನುವುದಿದೆಯಲ್ಲ, ಅದು ಯಾವಾಗಲೂ ನನಗೆ ಸವಾಲು. ವೈವಿಧ್ಯ ಬಗೆಯ ಸ್ವಾದದ ಜತೆ ಅದರ ಮೇಲಿನ ವಿನ್ಯಾಸ, ಕಲರ್ ಕಾಂಬಿನೇಷನ್ ಮೂಲಕ ಗ್ರಾಹಕರನ್ನು ಸೆಳೆಯುವುದು ಸುಲಭವಲ್ಲ.ನಿಮ್ಮ ಫ್ಯಾಷನ್ ಡಿಸೈನಿಂಗ್ ಕೆಲಸ ಇಲ್ಲಿ ನೆರವಿಗೆ ಬಂದಿದೆಯಾ?ಹೌದು. ಕಲರ್ ಕಾಂಬಿನೇಷನ್‌ನಲ್ಲಿ ಫ್ಯಾಷನ್ ಡಿಸೈನಿಂಗ್ ಕೆಲಸ ಸಹಾಯಕ್ಕೆ ಬಂದಿದೆ. ಕೇಕ್ ತಯಾರಿಸುವಾಗ ನಾನು ಬಣ್ಣಗಳ ಜೋಡಣೆಗೆ ಹೆಚ್ಚು ಗಮನ ಹರಿಸುತ್ತೇನೆ.ನಿಮ್ಮ ಉದ್ದಿಮೆಗೆ ಪ್ರವೀಣ್ ಪ್ರೋತ್ಸಾಹ?ಮಧ್ಯರಾತ್ರಿಯೆಲ್ಲ ಕೇಕ್ ಮಾಡುವಾಗ ಚಿಕ್ಕ ಮಗಳನ್ನು ಅವರು ನೋಡಿಕೊಳ್ಳುತ್ತಾರೆ. ಮಗನಿಗೆ ಹೋಂವರ್ಕ್ ಮಾಡಿಸುತ್ತಾರೆ. ಸದಾ ಚೈತನ್ಯ ತುಂಬುತ್ತಾರೆ.
ನಿಮ್ಮಲ್ಲಿರುವ ಕಲೆಯನ್ನು ವೃತ್ತಿಯಾಗಿ ನೋಡುವಾಗ ಏನನ್ನಿಸುತ್ತದೆ?ಹವ್ಯಾಸ ಅಂತಲೇ ಎಲ್ಲವೂ ಶುರುವಾಗುವುದು. ಅನಂತರ ನಿಧಾನವಾಗಿ ಅದಕ್ಕೊಂದು ಉದ್ದಿಮೆ ಸ್ವರೂಪ ಸಿಗುತ್ತದೆ. ನನ್ನ ವಿಷಯದಲ್ಲೂ ಆಗಿದ್ದು ಅದೇ. ಕೇವಲ ನಾನಲ್ಲ. ಹಲವಾರು ಯಶಸ್ವಿಉದ್ಯೋಗಿಗಳ ಹಿಂದೆ ಇರೋದು ಇದೇ ಹವ್ಯಾಸ.ನಿಮ್ಮೆದುರು ಸವಾಲು ಎದುರಾದಾಗ?ಖುಷಿಯಾಗುತ್ತದೆ. ನನಗೆ ಸವಾಲು ಸ್ವೀಕರಿಸುವುದು ಅಂದರೆ ವಿಪರೀತ ಇಷ್ಟ. ಯಾವುದೇ ಕೆಲಸವನ್ನು ಕೈಗೆತ್ತುಕೊಂಡಾಗ ಅದು ಚಾಲೆಂಜಿಂಗ್ ಎನಿಸಿದರೆ ಖಂಡಿತವಾಗಲೂ ಅದನ್ನು ಮಾಡುತ್ತೇನೆ.ಬದುಕಿನುದ್ದಕ್ಕೂ ನಿಮ್ಮನ್ನು ಉತ್ತೇಜಿಸಿದ ಅಂಶ ಯಾವುದು?ನನ್ನೊಳಗಿನ ಕಲೆ. ನನಗೆ ಯಾವುದನ್ನು ನೋಡಿದರೂ ಕಲಿಯಬೇಕು ಎನಿಸುತ್ತದೆ. ಅದರೊಳಗೊಂದು ಕ್ರಿಯಾಶೀಲತೆ ಹುಡುಕುತ್ತೇನೆ.
ಮನೆ ಹಾಗೂ ಕೆಲಸ ಹೇಗೆ ಬ್ಯಾಲೆನ್ಸ್ ಮಾಡುತ್ತೀರ?ಕೆಲಸ ಹಾಗೂ ಮನೆಯನ್ನು ಸುಲಭವಾಗಿ ನಿಭಾಯಿಸುತ್ತೇನೆ. ನನಗೆ ಒಂದಿಷ್ಟು ಕೆಲಸಗಳನ್ನು ಹೆಗಲ ಮೇಲೆ ಹಾಕಿಕೊಳ್ಳುವುದು ಅಂದರೆ ಇಷ್ಟ.ಪ್ರವೀಣ್ ಕೊಳಲ ದನಿಗೆ ಸಾರಿಕಾ ಸಾಥ್ ಹೇಗಿದೆ?ಕಲೆಯಲ್ಲಿ ಇಬ್ಬರಿಗೆ ಆಸಕ್ತಿ ಇರೋದ್ರಿಂದ ಕಲೆಯ ಹೊರತಾದ ಖಾಸಗಿ ಬದುಕು ಕೂಡ ಸುಲಭ. ಪ್ರವೀಣ್ ಸಂಗೀತದಲ್ಲಿ ಮುಳಗಿ ಹೋಗುತ್ತಾರೆ. ಆದರೂ ದಿನಕ್ಕೊಂದು ಹವ್ಯಾಸ ರೂಢಿಸಿಕೊಳ್ಳುವ ನನ್ನ ಎಲ್ಲ ಚಟುವಟಿಕೆಗಳನ್ನು ಹುರಿದುಂಬಿಸುತ್ತಾರೆ. ನಾನು ಕೊಳಲು ಕಲಿತಿದ್ದೇನೆ. ಆದರೆ ಅದನ್ನೇ ಮುಂದುವರಿಸಲಿಕ್ಕಾಗಿಲ್ಲ. ಆದರೆ ವರ್ಷಕ್ಕೊಮ್ಮೆ ನಾವು ನಡೆಸುವ ಗುರುವಂದನಾ ಕಾರ‌್ಯಕ್ರಮದಲ್ಲಿ ಒಂದು ಶೋ ಕೊಡುತ್ತೇನೆ.ಕೆಲಸದ ನಡುವೆ ಒತ್ತಡ ನಿಮ್ಮ ಬಳಿ ಸುಳಿಯುವುದೇ ಇಲ್ಲವಾ?
ಖಂಡಿತ ನನಗೆ ಸಾಕಷ್ಟು ಒತ್ತಡ ಉಂಟಾಗುತ್ತದೆ. ಆದರೆ ಅದನ್ನು ಕೋಪ ಅಥವಾ ದುಃಖದ ರೀತಿಯಲ್ಲಿ ವ್ಯಕ್ತಪಡಿಸುವುದಿಲ್ಲ. ತನ್ನಿಂದ ತಾನೇ ಅದು ತಣ್ಣಗಾಗಲು ಬಿಡುತ್ತೇನೆ. ಏಕೆಂದರೆ ಒತ್ತಡದಲ್ಲಿ ಯಾವುದೇ ನಿರ್ಧಾರಗಳನ್ನು ತೆಗೆದುಕೊಳ್ಳಲಿಕ್ಕಾಗುವುದಿಲ್ಲ.ಸದಾ ಕೆಲಸದೊಂದಿಗೆ ತಿರುಗುವ ಚಕ್ರ ನೀವು. ಬಿಡುವು ಬೇಕು ಅಂತ ಅನ್ಸೋದೇ ಇಲ್ವಾ?ಸದಾ ಬಿಝಿ ಆಗಿರುವುದು ಇಷ್ಟ. ಆದ್ರೆ ಬ್ರೇಕ್ ಬೇಕು ಎಂದೆನಿಸಿದರೆ ನಾನು ಒಬ್ಬಳೇ ಇರಲಿಕ್ಕೆ ಇಷ್ಟ ಪಡುತ್ತೇನೆ. ಯಾವ ಕೆಲಸವನ್ನು ಮಾಡುವುದಿಲ್ಲ. ಮನೆಯವರನ್ನೆಲ್ಲ ದೂರ ಇಡುತ್ತೇನೆ. ಕೆಲಸದವರಿಗೂ ರಜೆ ಕೊಟ್ಟು ಒಂದರ್ಧ ದಿನ ನನ್ನ ಪಾಡಿಗೆ ನಾನು ರಿಲ್ಯಾಕ್ಸ್ ಮಾಡುತ್ತೇನೆ. ಈ ಸಮಯದಲ್ಲಿ ಏನಾದರೂ ಓದುವುದಿದೆ. ಈ ಅರ್ಧ ದಿನದ ರಿಲ್ಯಾಕ್ಸ್ 15 ದಿನಗಳವರೆಗೆ ನನ್ನನ್ನು ಹೊಸ ಹುರುಪಿನೊಂದಿಗೆ ಇರಿಸುತ್ತದೆ.ಮಹಿಳೆಯರಿಗೆ ನೀವು ಹೇಳುವ ಮಾತು?ಹೊರಗೆ ಹೋಗಿ ಒಂದಿಷ್ಟು ನಿಗದಿತ ಸಮಯ ಆಫೀಸ್‌ನಲ್ಲಿ ಕೆಲಸ ಮಾಡಿದಾಕ್ಷಣ ಅದು ಕೆಲಸವಲ್ಲ, ಬಿಡುವಿನ ವೇಳೆಯನ್ನು ಸದುಪಯೋಗ ಪಡಿಸಿಕೊಳ್ಳುವುದು ಮುಖ್ಯ. ಈ ಉದ್ದಿಮೆ ಅನ್ನುವುದು ಕೇವಲ ಬಂಡವಾಳ ಬೇಡುತ್ತದೆ ಅಥವಾ ಹಣಕಾಸು ಇದ್ದವರಿಗೆ ಮಾತ್ರ ಸಾಧ್ಯ ಅನ್ನುವುದೆಲ್ಲ ಸುಳ್ಳು. ಕೇವಲ ಅಭಿರುಚಿಯೇ ಒಂದು ಉದ್ದಿಮೆಯಾಗಬಹುದು. ನೃತ್ಯ,ಹಾಡಿನಂತಹ ಹವ್ಯಾಸಗಳನ್ನು ಒಂದು ಉದ್ದಿಮೆಯನ್ನಾಗಿಸಿಕೊಳ್ಳಬಹುದು. ಅಸಾಧ್ಯ ಅನ್ನುವುದು ಯಾವುದೂ ಇಲ್ಲ. ಐಡೆಂಟಿಟಿ ಅನ್ನುವುದು ಮುಖ್ಯ.

