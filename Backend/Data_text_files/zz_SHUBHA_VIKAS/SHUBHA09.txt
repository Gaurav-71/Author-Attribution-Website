ತೋರಿಕೆಯ ಸಿರಿತನ
ಅರ್ಬನ್‌ ಪೂರ್‌ ಅಂದಾಕ್ಷಣ ಹೊಟ್ಟೆಗೆ ಹಿಟ್ಟಿಲ್ಲದ ನಗರದ ಬಡತನವಲ್ಲ. ಜುಟ್ಟಿಗೆ ಮಲ್ಲಿಗೆ ಮುಡಿಯುವ ಕಸರತ್ತಿನಲ್ಲಿ ಅಗತ್ಯವನ್ನು ಬದಿಗಿಟ್ಟು ಅನಗತ್ಯವನ್ನೇ ಬದುಕು ಎಂದುಕೊಳ್ಳುವ ಆಧುನಿಕ ಗರೀಬತನವಿದು.
 ಶುಭಾ ವಿಕಾಸ್‌
ಕ್ಯಾಂಟೀನ್‌ಗೆ ಊಟಕ್ಕೆ ಬಾರೇ ಅಂದರೆ ಡಯಟ್‌ ಅಂತಾಳೆ. ಕಾಫಿಗೆ ಕರೆದರೆ ಅರ್ಜೆಂಟ್‌ ಕೆಲಸ ಎಂದು ತಪ್ಪಿಸಿಕೊಳ್ಳುತ್ತಾಳೆ. ಅದ್ಯಾರದ್ದೋ ಜತೆಗೆ ಹೋಟೆಲ್‌ಗೆ ಹೋಗಲಿಕ್ಕೆ ಇವಳ ಬಳಿ ಹಣ ಇಲ್ಲ. ಅವರನ್ನು ಕೇಳುವುದಕ್ಕೆ ಬಿಗುಮಾನ ಅಡ್ಡ ಬರುತ್ತದೆ. ಅದಕ್ಕಾಗಿಯೇ ತಪ್ಪಿಸಿಕೊಳ್ಳುತ್ತಾಳೆ. ಇಡೀ ದಿನ ಉಪವಾಸ ಇರುತ್ತಾಳೆ. ಹಾಗೆ ಹೊಟ್ಟೆ ಕಟ್ಟಿ ಉಳಿಸಿದ ಹಣದಲ್ಲಿ ಒಂದು ಐಪೋನ್‌ ಅರ್ಜೆಂಟಾಗಿ ಖರೀದಿಸಬೇಕಿರುತ್ತದೆ.
ಅವನಿಗೊಂದು ಕ್ರೇಝ್‌. ತಾನು ಯಾವಾಗಲೂ ಸಿರಿವಂತರ ಜತೆ ಗುರುತಿಸಿಕೊಳ್ಳಬೇಕು, ಅವರೊಂದಿಗೆ ಪಾರ್ಟಿ, ಟೂರ್‌ ಅಂತೆಲ್ಲ ಸುತ್ತಾಡಬೇಕು ಅಂತ. ಅವರೊಂದಿಗೆ ಗುರುತಿಸಿಕೊಳ್ಳಲು ಬ್ರ್ಯಾಂಡೆಡ್‌ ಬಟ್ಟೆ ಖರೀದಿಸಿದ. ದುಬಾರಿ ವಾಚು, ಶೂ ಧರಿಸಿ ಸಿರಿವಂತರ ಒಡನಾಟ ಬೆಳೆಸಿದ್ದೇ ಖುಷಿ ಕೊಟ್ಟಿರಬಹುದು. ಆದರೆ ಅಷ್ಟಕ್ಕಾಗಿ ಅಗತ್ಯ ಎನಿಸುವ ಏನೆಲ್ಲ ತ್ಯಾಗ ಮಾಡಿದ ಅಂತ ಅವನಿಗಷ್ಟೇ ಗೊತ್ತು.
ಅದೊಂದು ರೀತಿಯ ಹಸಿವು. ಆದರೆ ಅದು ಬಾಡಿದ ಮುಖದ ಮೇಲೆ ಗೋಚರಿಸುವುದಿಲ್ಲ. ಕುಗ್ಗಿದ ಧ್ವನಿಯಲ್ಲಿ ಗುರುತಿಸಲಿಕ್ಕಾಗುವುದಿಲ್ಲ. ಏಕೆಂದರೆ ಹೊಟ್ಟೆಯನ್ನು ಮರೆ ಮಾಚಿದ್ದು ಬಣ್ಣದ ಬಟ್ಟೆ. ಮುಖವನ್ನು ಮುಚ್ಚಿದ್ದು ಬೆಡಗಿನ ಅಲಂಕಾರ. ಹೀಗೆ ಎದುರು ನಿಂತವರ ಎದುರು ಸೈ ಅನಿಸಿಕೊಂಡರೆ ನಿಜವಾದ ಹೊಟ್ಟೆ ಹಸಿವನ್ನು ಗೆದ್ದಂಥ ಭಾವ.
ಯಾರಿಗೋ ತಮ್ಮನ್ನು ಹೋಲಿಸಿಕೊಂಡು, ಇನ್ಯಾರದ್ದೋ ರೀತಿಯಲ್ಲಿ ಬದುಕಿದರೆ ಮನಸ್ಸು ಅರಳುತ್ತದೆ. ಅದೊಂದು ರೀತಿಯ ಖುಷಿ ಕೊಡುತ್ತದೆ. ಅಂಥದ್ದೊಂದು ಖುಷಿಯನ್ನು ಪಡೆಯಲು ಅಗತ್ಯಗಳನ್ನು ಬದಿಗಿಟ್ಟು ಅನಗತ್ಯಗಳ ಪೂರೈಕೆಗಾಗಿ ಹಸಿವನ್ನು ಒತ್ತೆ ಇಡಬೇಕು. ಆಂತರ್ಯವನ್ನು ಅನಾಮತ್ತಾಗಿ ಎತ್ತೆಸೆಯಬೇಕು. ಬಡತನವನ್ನು ಸಿರಿವಂತಿಕೆಯ ಹೊದಿಕೆಯೊಳಗೆ ತೂರಿಸಿಕೊಳ್ಳುವ ತುಡಿತದ ಹಿಂದೆ ಇರೋದು ಅರ್ಬನ್‌ ಪೂರ್‌. ಇದು ಈ ಕಾಲದ ಹೊಸ ಬಡತನ, ಹೊಸ ಹಸಿವು. ಗಮನಿಸಿಯೂ ಗಮನಿಸದಂಥ ಆಧುನಿಕ ಗರೀಬತನ.
ಮಧ್ಯಮ ವರ್ಗದ ಸಿರಿವಂತಿಕೆಯ ಕನಸಿನ ಹೊಸ ವರ್ಷನ್‌ ಇದು. ಇದನ್ನು ಹೊಸ ಕಾಲದ ಭಾಷೆಯಲ್ಲಿ ಅರ್ಬನ್‌ ಪೂರ್‌ ಅಂತ ಕರೆಯಲಾಗುತ್ತದೆ. 20ರ ಆಸುಪಾಸಿನ ವಯೋಮಾನದವರನನ್ನೇ ಹೆಚ್ಚು ಕಾಣಿಸಿಕೊಳ್ಳುವ ಇದು ತೋರಿಕೆಯ ಸಿರಿವಂತಿಕೆ. ಇಂಥದ್ದೊಂದು ಮನಸ್ಥಿತಿಯಲ್ಲಿ ಗುರುತಿಸಿಕೊಳ್ಳುವವರಿಗೆ ಮೂಲ ಸೌಕರ‍್ಯಗಳೊಂದಿಗೆ ಬದುಕಲಾರದ ಬಡತನವಿರುವುದಿಲ್ಲ. ಆದರೆ ಆಕರ್ಷಣೆಗೆ ಒಳಗಾದ ಜೀವನಶೈಲಿ ರೂಢಿಸಿಕೊಳ್ಳುವ ಆಸೆ. ಆದ್ಯತೆಯನ್ನು ಬದಿಗಿಟ್ಟು ಅನಗತ್ಯದ ಬಗ್ಗೆ ಗಮನ ಹರಿಸುವ, ಬಡತನ ಹಾಗೂ ಸಿರಿತನಗಳನ್ನು ಮೀರಿದ ಒಂದು ಬದುಕು ಇದು. ಇಲ್ಲಿ ಬಾಹ್ಯ ಸ್ವರೂಪವಷ್ಟೆ ಮುಖ್ಯ.
ಇಂಥದ್ದೊಂದು ಮನೋಭಾವ ಇದೆಯಲ್ಲ, ಅದು ಹೇಗೆಲ್ಲ ಕಾಡುತ್ತದೆ ಅಂದರೆ ಬಾಹ್ಯ ಸ್ವರೂಪವನ್ನು ರೂಪಿಸಿಕೊಳ್ಳುವ ಹಂತದಲ್ಲಿ ಆಂತರ‍್ಯದ ಬದುಕು ಇಂಗಿ ಹೋಗುತ್ತದೆ. ಸಣ್ಣದೊಂದು ಆ್ಯಕ್ಸೆಸರಿಯಿಂದ ಹಿಡಿದು ದೊಡ್ಡ ಮೊತ್ತದ ಕಾರು ಕೂಡ ಸ್ಟೇಟಸ್‌ ಅಥವಾ ಸ್ಟೈಲ್‌ ಸ್ಟೇಟ್‌ಮೆಂಟ್‌ ಆಗಿ ಬದಲಾಗಿ ಬಿಡುತ್ತದೆ. ಆದರೆ ಒಳಗೊಳಗೆ ಹಸಿವು ಅವರನ್ನು ಕಂಗೆಡಿಸಿರುತ್ತದೆ. ಹಸಿವನ್ನು ಮುಚ್ಚಿದ ಬಣ್ಣದ ಬಟ್ಟೆ, ಚಂದದ ಅಲಂಕಾರದಲ್ಲ್ಲಿ ಒಂದು ರೀತಿಯ ಸಿರಿತನ ಸುಳಿದಾಡುತ್ತದೆ. ಬಿಟ್ಟ ಊಟಕ್ಕೆ, ಸೊರಗಿದ ದೇಹಕ್ಕೆ ಡಯಟ್‌ ನೆಪ. ಇಲ್ಲದ ಸೂರಿಗೆ ಇನ್ನೊಂದು ಸುಳ್ಳಿನ ಕತೆ.
ಹರೆಯದ ಹಪಾಹಪಿ
20ರ ಹರೆಯದಲ್ಲಿ ನೋಡಲಿಕ್ಕೆ ಸುಂದರವಾಗಿ ಕಾಣಬೇಕು, ಧರಿಸುವ ಬಟ್ಟೆ ಸುಂದರವಾಗಿರಬೇಕು, ಹೈಫೈ ಬದುಕಿನಲ್ಲಿ ಗುರುತಿಸಿಕೊಳ್ಳಬೇಕು ಅನ್ನುವ ಸಹಜ ಮನಸ್ಥಿತಿ ಇರುತ್ತದೆ. ಎಲ್ಲರಿಗೂ ಹಾಗೆ ಬದುಕಲಿಕ್ಕೆ ಆಗುವುದಿಲ್ಲ. ಆದರೆ ಕೆಲವರು ಬದುಕುತ್ತಾರೆ. ಅಂಥದ್ದೊಂದು ಬದುಕಿಗಾಗಿ ಇನ್ನೇನೋ ತ್ಯಾಗ ಮಾಡುತ್ತಾರೆ. ತೋರಿಕೆಯಲ್ಲಿ ಒಂದು ರೀತಿಯ ಪ್ರತಿಷ್ಠೆ ಸಿಗುತ್ತದೆ ಅಥವಾ ಗೌರವ ದೊರಕುತ್ತದೆ ಎನ್ನುವ ಮನಸ್ಥಿತಿ. ಇದೊಂದು ರೀತಿಯ ಸ್ಯೂಡೋ ಸ್ಟೇಟಸ್‌. ನಗರ ಬದುಕಿನೊಂದಿಗೆ ಗುರುತಿಸಿಕೊಳ್ಳಲಿಕ್ಕೆ ಆರಂಭಿಸಿದ 20ರ ವಯೋಮಾನದ ಯುವಕ, ಯುವತಿಯರು ಇಂಥದ್ದೊಂದು ಭ್ರಮಾಲೋಕದಲ್ಲಿ ಹೆಚ್ಚು ವಿಹರಿಸುತ್ತಾರೆ.
20ರ ಹರೆಯಕ್ಕೆ ಬದುಕನ್ನು ಯೋಜಿತವಾಗಿ ರೂಪಿಸಿಕೊಳ್ಳುವ ಅಥವಾ ಆದ್ಯತೆಗಳನ್ನು ಗುರುತಿಸುವಷ್ಟು ಮನೋಬಲ ಬಹುತೇಕರಿಗೆ ಇರುವುದಿಲ್ಲ. ಪೀರ್‌ ಪ್ರೆಷರ್‌ ಅಂದರೆ ತಮ್ಮ ಜತೆಗಾರರೊಂದಿಗೆ ಗುರುತಿಸಿಕೊಳ್ಳುವ ಮನಸ್ಥಿತಿ 20ರ ಹರೆಯದಲ್ಲಿ ಸಹಜ. ಹರೆಯಕ್ಕೆ ಬಂದಾಗ ಕೆಲಸದ ಸ್ಥಳ, ಕಾಲೇಜ್‌ ಅಥವಾ ಇನ್ನೆಲ್ಲಿಯಾದರೂ ಸಾಮಾಜಿಕವಾಗಿ ಗುರುತಿಸಿಕೊಳ್ಳುವ ಮನೋಭಾವ ಶುರುವಾಗುತ್ತದೆ. ಸಾಮಾನ್ಯವಾಗಿ ಈ ವಯಸ್ಸಿನಲ್ಲಿ ತೋರಿಕೆಯಲ್ಲಿ ಬದುಕಿದೆ ಅನ್ನುವ ಭ್ರಮೆ ಇರುತ್ತದೆ. ಸಮಾಜದಲ್ಲಿ ಗೌರವದ ಸ್ಥಾನ ಅನ್ನುವುದೇ ಒಂದು ವ್ಯಕ್ತಿತ್ವ ಎಂದುಕೊಳ್ಳುವವರು ನಿಜವಾದ ಗೌರವವನ್ನು ತಮ್ಮ ಬಾಹ್ಯ ರೂಪದಲ್ಲಿ ತೋರಿಸಿಕೊಳ್ಳಲು ಇಷ್ಟ ಪಡುತ್ತಾರೆ.
ಕಾರಣ
ಅರ್ಬನ್‌ ಪೂರ್‌ ಎನ್ನುವುದು ನಾನಾ ರೂಪದಲ್ಲಿ ತೆರೆದುಕೊಳ್ಳುತ್ತದೆ. ನಗರ ಪ್ರದೇಶದ ನೈಜ ಬಡತನವನ್ನು ಮೀರಿದ ಅನಗತ್ಯದ ಹಸಿವು ಇದು. ಇದರ ಮೂಲ ತೋರಿಕೆ. ಸಾಮಾಜಿಕ ಅಸಮಾನತೆಯೇ ಇಂಥದ್ದೊಂದು ತೋರಿಕೆಯ ಬದುಕನ್ನು ರೂಪಿಸಬಹುದು ಎನ್ನುತ್ತಾರೆ ಸಮಾಜ ಶಾಸ್ತ್ರಜ್ಞರು. ಅಷ್ಟೆ ಅಲ್ಲ, ಆರ್ಥಿಕ, ಮಾನಸಿಕ ಕಾರಣಗಳು ಇದರೊಂದಿಗೆ ಸೇರಿಕೊಂಡಿದೆ. ಅರ್ಬನ್‌ ಪೂರ್‌ನಂಥ ಭ್ರಮೆಯ ಬದುಕಿನ ಹಿಂದೆ ಬೀಳುವಂತೆ ಮಾಡಿದ್ದು ಕನ್‌ಸ್ಯೂಮರಿಸಂ ಇರಬಹುದು. ಮಾರುಕಟ್ಟೆಗೆ ಬರುವ ಪ್ರತಿ ವಸ್ತುವೂ ತನ್ನನ್ನು ಬಳಸುವವರ ವ್ಯಕ್ತಿತ್ವ ಹೇಳುತ್ತದೆ. ಧಾರಾವಾಹಿ, ಸಿನಿಮಾಗಳು ಕೂಡ ಸರಳ ಜೀವನ ಪ್ರತಿಪಾದಿಸುವುದಿಲ್ಲ. ಇವೆಲ್ಲವೂ ಬಡತನವನ್ನು ಶ್ರೀಮಂತ ಚೌಕಟ್ಟಿನಲ್ಲೇ ನೋಡುತ್ತವೆ. ಅರ್ಬನ್‌ ಪೂರ್‌ ಎನ್ನುವ ಇವತ್ತಿನ ಯುವ ಜನತೆಯ ಹಸಿವು ಈ ಹಿಂದೆ ಕೂಡ ಮಧ್ಯ ವಯಸ್ಸಿನವರನ್ನು ಕಾಡಿತ್ತು. ಜಾಗತೀಕರಣ ಶುರುವಾದಾಗ ಬಡವರಿಗೆ ಸಿರಿವಂತ ಬದುಕಿನೊಳಗೆ ಹೋಗಿ ನೋಡುವ ಕ್ರೇಝ್‌ ಇತ್ತು.
ಎಲ್ಲೆಲ್ಲೋ ಹೋಗಿ ನಿಲ್ಲುತ್ತದೆ
ದಿನದ ದುಡಿತದಲ್ಲಿ ತೃಪ್ತಿಕರ ಬದುಕನ್ನು ಬದುಕಲು ಸಾಧ್ಯವಿರುತ್ತದೆ. ಆದರೆ ಮುಂದುವರಿದ ಜೀವನಶೈಲಿ ರೂಪಿಸಿಕೊಳ್ಳಲಿಕ್ಕಾಗುವುದಿಲ್ಲ. ಹೀಗೆ ತೋರಿಕೆಯ ಬದುಕಿನಲ್ಲಿ ಕಾಂಪೀಟ್‌ ಮಾಡುವ ಭರದಲ್ಲಿ ಹುಟ್ಟಿಕೊಳ್ಳುವ ಕಾಂಪ್ಲೆಕ್ಸ್‌ಗಳು ಒಂದೆರಡಲ್ಲ. ಬಾಹ್ಯ ಸ್ವರೂಪ ವ್ಯಕ್ತಿತ್ವವನ್ನು ಹೇಳುತ್ತದೆ ಎಂದು ನಂಬಿಕೊಂಡೇ ಹಸಿವನ್ನು ಬದಿಗಿಟ್ಟು ಅಥವಾ ಅಗತ್ಯಕ್ಕಿಂತ ಅನಗತ್ಯಗಳನ್ನು ಭರಿಸುವ ಭರದಲ್ಲಿ ಒತ್ತಡ, ಕೀಳರಿಮೆ, ಹತಾಷೆಗಳನ್ನು ಅನುಭವಿಸುವುದೂ ಇದೆ. ಆದರೆ ಇದು ತಕ್ಷಣಕ್ಕೆ ಗೊತ್ತಾಗುವುದಿಲ್ಲ. ಅಗತ್ಯವೇ ಇಲ್ಲದಿದ್ದರೂ ಹಸಿವನ್ನು ಒತ್ತೆ ಇಟ್ಟಿದ್ದರ ಫಲವಾಗಿ ಆರೋಗ್ಯ ಕೆಟ್ಟಾಗ, 30ರ ವಯೋಮಾನದ ನಂತರ ಖಿನ್ನತೆಯಂಥ ಮಾನಸಿಕ ಸಮಸ್ಯೆ ಎದುರಾದಾಗ ಕಾರಣ ಕೆದಕಿದಾಗ ಅವತ್ತು ಬೆನ್ನು ಹತ್ತಿದ್ದ ಅರ್ಬನ್‌ ಪೂರ್‌ ಎನ್ನುವ ಮಾಯಾವಿ ಎದುರಾಗುತ್ತಾಳೆ.
ಭಾರತೀಯ ಮಧ್ಯಮ ವರ್ಗದ ಸಹಜ ಮನಸ್ಥಿತಿ ಇದು. ಬಾಹ್ಯ ಸ್ವರೂಪದಲ್ಲೇ ವ್ಯಕ್ತಿತ್ವವನ್ನು ಅಳೆಯುವವರಿಗೆ ಇವರು ತಮ್ಮ ಸಮಾನರಲ್ಲ ಎನ್ನುವ ಭಾವ. ಅಳೆಸಿಕೊಳ್ಳುವವರಿಗೆ ತಾವು ಅವರ ಸಮಾನಕ್ಕೆ ಗುರುತಿಸಿಕೊಳ್ಳುವ ಬೇಕೆನ್ನುವ ಹಂಬಲ. ಹರಿದ ಬನೀಯನ್‌ ಮೇಲೆ ಚಂದದ ಶರ್ಟ್‌, ದುಬಾರಿ ಬೆಲೆಯ ಕೋಟ್‌ ಹಾಕಿಕೊಳ್ಳುವ, ಸೋಗೆ ಮನೆಯ ಮೇಲೆ ಟಿವಿ ಡಿಶ್‌ ಅಂಟೇನಾ ಹಾಕಿಕೊಳ್ಳುವ, ಬೇರೆಯವರ ಒಡವೆ ಧರಿಸುವ, ಹೈ ಫೈ ಪಾರ್ಟಿಗೆ ಇನ್ಯಾರದ್ದೋ ಚಪ್ಪಲಿ, ಡ್ರೆಸ್‌ ಧರಿಸುವುದೆಲ್ಲವೂ ಖುಷಿ ಕೊಡುತ್ತದೆ ಅಂದರೆ ತಪ್ಪೇನೂ ಇಲ್ಲ. ಆದರೆ ಹಾಗೆ ತೋರಿಕೆಯ ಬದುಕನ್ನು ಬದುಕಲಿಕ್ಕೆ ಹೊರಟವರನ್ನು ಮನಸ್ಥಿತಿಯನ್ನು ಕೆಡಿಸಬಾರದಷ್ಟೆ. ಆದ್ಯತೆಯ ಬಗ್ಗೆ ಸ್ಪಷ್ಟ ನಿಲುವು ಇದ್ದರೆ ಖಂಡಿತವಾಗಲೂ ನಿಜವಾದ ಬಡತನಕ್ಕೂ ಸವಾಲು ಹಾಕಿ ಸುಂದರ ಬದುಕು ಬದುಕಬಹುದು.
ಒಮ್ಮೆ ಇಂಥದ್ದೊಂದು ಮನಸ್ಥಿತಿ ಆರಂಭವಾದರೆ ಅದು ಸಮಾಧಾನಗೊಳ್ಳುವುದಿಲ್ಲ. ನಂಬಿದ್ದನ್ನು, ನಂಬಿಸಿದ್ದನ್ನು ಉಳಿಸಿಕೊಳ್ಳಲಿಕ್ಕಾಗಿ ಹೋರಾಟ ನಡೆಸುತ್ತದೆ. ಸ್ಯೂಡೋ ಫೇಮ್‌ಗಾಗಿ ಸುಳ್ಳಿನ ಬದುಕಿಗಾಗಿ ನೈಜ ಬದುಕನ್ನು ಬಲಿ ಕೊಡುತ್ತಾರೆ. ತಮಗಾಗಿ ಅಲ್ಲ, ಬೇರೆಯವರು ತಮ್ಮ ಮೇಲಿಟ್ಟ ನಿರೀಕ್ಷೆಗಾಗಿ ಬದುಕುತ್ತಾರೆ. ಅದನ್ನು ಈಡೇರಿಸಲು ಹೋಗಿ ಖಿನ್ನತೆಗೆ ಒಳಗಾಗುವ ಸಾಧ್ಯತೆ ಇರುತ್ತದೆ. ಇಲ್ಲದ್ದ್ದನ್ನು ಇದೆ ನಂಬಿಸುವ ಭರದಲ್ಲಿ ಅಪರಾಧ, ಆತ್ಮಹತ್ಯೆಯಂತಹ ವಿಕೋಪಗಳಿಗೆ ಹೋಗಬಹುದು.
ಡಾ. ವೈಜಯಂತಿ ಸುಬ್ರಹ್ಮಣ್ಯನ್‌, ಮನೋತಜ್ಞೆ
ಸಾಮಾಜಿಕ ಅಸಮಾನತೆಯೇ ಇಂಥದ್ದೊಂದು ಮನೋಭಾವದ ಮೂಲ. ಅಸಮಾನತೆ ಹಾಗೂ ಅದಕ್ಕೆ ಸೇರಿಕೊಂಡ ಕೀಳರಿಮೆ ಇದು. ಇತರೇ ದೇಶಗಳಲ್ಲಿ ಇರುವ ಸಮಾನತೆ ಭಾರತದಲ್ಲಿಲ್ಲ. ಆದ್ದರಿಂದ ತೋರಿಕೆಯ ಸಿರಿತನ ನಮ್ಮ ದೇಶದಲ್ಲಿ ಹೆಚ್ಚು. ಸಾಮಾಜಿಕ ಮೌಲ್ಯ ಹಾಗೂ ಜೀವನದ ಪಾಠದಿಂದ ನೈಜ ಬದುಕಿನ ಬೇಕು ಬೇಡಗಳು ನಿರ್ಧಾರವಾಗುತ್ತದೆ. ಆದರೆ 20ರ ವಯಸ್ಸು ಅದನ್ನು ಅರಿವಷ್ಟು ಪಕ್ವವಾಗಿರುವುದಿಲ್ಲ. ಸಮಾನತೆ ಕಡ್ಡಾಯವಾಗಬೇಕು.
- ಎ. ನಾರಾಯಣ್‌ ಸಮಾಜಶಾಸ್ತ್ರಜ್ಞ
ಸಿಲೆಬ್ರಿಟಿಗಳ ಸ್ಯೂಡೋ ಸ್ಟೇಟಸ್‌
ಅರ್ಬನ್‌ ಪೂರ್‌ ಅನ್ನುವುದು ಸಾಮಾನ್ಯರಿಂದ ಹಿಡಿದು ಸಿಲೆಬ್ರಿಟಿಗಳನ್ನು ಬಿಟ್ಟಿಲ್ಲ. ನೈಜ ಮನಸ್ಥಿತಿ ಅಥವಾ ವಾಸ್ತವಕ್ಕಿಂತ ಸಹಜವಲ್ಲದ, ತೋರಿಕೆಯಲ್ಲೇ ಒಂದು ಐಡೆಂಟಿಟಿ ಹುಡುಕುವವರು ಹಲವಾರು ರೀತಿಯಲ್ಲಿ ಸಮಸ್ಯೆ ಎದುರಿಸುತ್ತಾರೆ. ಒಮ್ಮೆ ಒಂದು ಸ್ಟೇಟಸ್‌ನಲ್ಲಿ ಗುರುತಿಸಿಕೊಂಡರೆ ಅದನ್ನು ನಿರ್ವಹಿಸಬೇಕು. ನಿರ್ವಹಿಸದಿದ್ದರೆ ಯಾರೇನೂ ಕೇಳುವುದಿಲ್ಲ. ಆದರೆ ತಮ್ಮ ಸ್ಥಾನ ಕೆಳಮಟ್ಟಕ್ಕೆ ಇಳಿದ ಭಾವ ಅನುಭವಿಸುತ್ತಾರೆ. ಸಿಲೆಬ್ರಿಟಿ ವಲಯದಲ್ಲಿ ಗುರುತಿಸಿಕೊಂಡರೆ ಲೈಫ್‌ಸ್ಟೈಲ್‌ಗಾಗಿ ದುಬಾರಿ ಮೊತ್ತವನ್ನು ಭರಿಸಬೇಕಾಗುತ್ತದೆ. ಆದರೆ ಎಲ್ಲ ಸಂದರ್ಭದಲ್ಲೂ ದುಬಾರಿ ದುನಿಯಾದಲ್ಲಿ ಬದುಕಲಿಕ್ಕಾಗುವುದಿಲ್ಲ. ಆದರೆ ಹಾಗೆ ಬದುಕಲೇಬೇಕಾದಾಗ ಸಿಲೆಬ್ರಿಟಿಗಳು ಕೂಡ ಬೇಡದ ದಾರಿಯನ್ನು ತುಳಿದದ್ದೂ ಇದೆ. ಕೊಲೆ, ಅಪಹರಣ, ಆತ್ಮಹತ್ಯೆಗೆ ಶರಣಾದ ಪ್ರಕರಣಗಳು ಹಲವು ಇವೆ. ಹೆಸರು ಹೇಳಲಿಚ್ಚಿಸದ ಕನ್ನಡದ ನಟಿಯೊಬ್ಬರ ಪ್ರಕಾರ, 'ಕೆಲವು ಹಂತದಲ್ಲಿ ಜೀವನಶೈಲಿಯನ್ನು ಬದಲಿಸಿಕೊಳ್ಳುವುದು ಅನಿವಾರ‍್ಯ. ಹಾಗೆ ಬದಲಾದ್ದನ್ನು ನಿರ್ವಹಿಸುವುದು ಸುಲಭವಲ್ಲ. ಏಕೆಂದರೆ ಬದಲಾದ ಜೀವನಶೈಲಿ ದುಬಾರಿಯಾಗುತ್ತದೆ. ಅದನ್ನು ಭರಿಸಲು ಊಟ ತಿಂಡಿ ಬಿಡುವ, ಬೇರೆ ಮಾರ್ಗದಲ್ಲಿ ಗುರುತಿಸಿಕೊಳ್ಳುವ ಹಂತ ತಲುಪಬೇಕಾಗಿ ಬಿಡುತ್ತದೆ. ಆದರೆ ಇವೆಲ್ಲವೂ ಅನಗತ್ಯ ಎಂದುಕೊಂಡ ಹೊರೆ. ಸರಳವಾಗಿ ಬದುಕಿದಾಕ್ಷಣ ಏನೂ ಆಗುವುದಿಲ್ಲ.'

