ಅವನಿಲ್ಲ, ಮಗುವೇ ಎಲ್ಲ
ಶುಭಾ ವಿಕಾಸ್
ಅವನ ಸ್ವತ್ತು ಅವಳು ಅನ್ನಲಿಕ್ಕೆ ಅವಳ ಕತ್ತಲ್ಲಿ ಕರಿಮಣಿ ಎಳೆಯಿಲ್ಲ. ಬೈತಲೆಯಲ್ಲಿ ಸಿಂಧೂರವಿಲ್ಲ. ನಿನ್ನ ತೋಳು ನನ್ನದೆ ಅನ್ನಲಿಕ್ಕೆ ಅವಳ ಬೆರಳುಗಳಲ್ಲಿ ಅವನ ಬಾಹುಗಳು ಬಂಧಿಯಾಗುವುದಿಲ್ಲ. ಆದರೆ ನದಿಯ ತೀರದಲ್ಲಿ ಒಬ್ಬಂಟಿಯಾಗಿಯೇ ಹೆಜ್ಜೆ ಹಾಕುತ್ತಿದ್ದ ಕುಂತಿಗೆ ತಣಿಯದ ಕುತೂಹಲ. ಮುಗಿಯದ ಉತ್ಸಾಹದಲ್ಲಿ ಹರೆಯ ಪುಟಿದೇಳುತ್ತಿತ್ತು. ಅವಳು ಹೆಜ್ಜೆ ಹಾಕಿದಷ್ಟು ದೂರ ಸೂರ‌್ಯ ಸಮೀಪಿಸುತ್ತಿದ್ದ. ಕೆಂಪಗೆ ಮಿನುಗುತ್ತಿದ್ದ. ಅವಳಿಗ್ಯಾಕೆ ಆ ಕ್ಷಣಕ್ಕೆ ಸೂರ‌್ಯ ತನ್ನೆದುರು ನಿಲ್ಲಲಿ ಅಂದೆನಿಸಿತೋ ಗೊತ್ತಿಲ್ಲ. ಅವತ್ತ್ಯಾವತ್ತೋ ಮನೆಗೆ ಬಂದಿದ್ದ ದುರ್ವಾಸ ಮುನಿ ಹೇಳಿಕೊಟ್ಟಿದ್ದ ಮಂತ್ರ ನೆನಪಿಸಿಕೊಂಡಳಷ್ಟೆ. ಅವಳ ಎದುರು ಸೂರ‌್ಯದೇವ ಪ್ರತ್ಯಕ್ಷನಾದ. ಕುತೂಹಲಕ್ಕೆ ಅಂತ ಮಂತ್ರ ಜಪಿಸಿದವಳ ಎದುರು ನಿಂತ ಸೂರ‌್ಯನನ್ನು ನೋಡಿದವಳಿಗೆ ಭಯವಾಯ್ತಾ, ಅಚ್ಚರಿ ಆಯ್ತಾ? ಗೊತ್ತಿಲ್ಲ. ಆದರೆ ಅನುರಾಗ ಅರಳದ, ಮಿಲನವಿಲ್ಲದ ಸಾಂಗತ್ಯದಲ್ಲಿ ಕರುಳ ಕುಡಿ ಚಿಗುರೊಡೆದಿತ್ತು. ಆಗಷ್ಟೆ ಕಣ್ಣುಬಿಟ್ಟ ಮಗುವಿನ ಸ್ಪರ್ಶಕ್ಕೆ ಅವಳ ಎದೆಯೊಳಗೆ ಮಮತೆಯ ಸಂಚಲನ. ಒಂದು ಕ್ಷಣ ಹೊಸ ಅನುಭವದಲ್ಲಿ ತೇಲಾಡಿದಳು. ಮರುಕ್ಷಣ ನೆನಪಾಗಿದ್ದು ತನ್ನ ಒಡಲೊಳಗೆ ಭ್ರೂಣ ಮೊಳೆಯಲಿಲ್ಲ. ಬಸಿರಿನ ಬಯಕೆಗಳು ಕಾಡಲಿಲ್ಲ. ಗರ್ಭದೊಳಗಿನ ಕಂದ ಒದೆಯಲಿಲ್ಲ. ಹೃದಯ ಬಡಿತ ಕೇಳಿಕೊಂಡು ತಾಯ್ತನ ಅಂದರೆ ಹೀಗೆ ಏನೋ ಅಂದುಕೊಂಡವಳೇ ಅಲ್ಲ, ಆದರೆ ಹೊತ್ತಲ್ಲದ ಹೊತ್ತಲ್ಲಿವಯಸ್ಸಲ್ಲದ ವಯಸ್ಸಲ್ಲಿ ಅವಳ ಬಾಹುಗಳಲ್ಲಿ ಮುದ್ದಾದ ಮಗು ಅಳುತ್ತಿತ್ತು. ಎದೆಗವಚಿ ಮುದ್ದಿಸಬೇಕೋ, ಸಮಾಧಾನಿಸಬೇಕೋ ಅಂತೆಲ್ಲ ಗೊತ್ತಿಲ್ಲದ ಕುಂತಿ ತನ್ನದೇ ಮಗುವನ್ನು ಒಪ್ಪಿಕೊಳ್ಳುವ ಮನಸ್ಥಿತಿಯಲ್ಲಿರಲಿಲ್ಲ. ಮಗುವನ್ನು ನೀರಿನಲ್ಲಿ ತೇಲಿ ಬಿಟ್ಟಳು. ಹಾಗೆ ಹೋಗುವಾಗ ಹಿಂತಿರುಗಿ ನೋಡಲಾಗದಷ್ಟು ವೇದನೆ ಅನುಭವಿಸಿದವಳಿಗೆ ಕರುಳು ಕಿವುಚಿದಂತಾಗಿರಬಹುದು. ಮೈಮನದ ಶಕ್ತಿಯೆಲ್ಲ ಉಡುಗಿ ಹೋದಂತಾಗಿ ಒಂದಡಿ ಮುಂದೆ ಹೆಜ್ಜೆ ಇಡಲಾಗದಷ್ಟು ಕಂಪಿಸಿದ್ದು ಅದೇ ತಾಯ್ತನ ಅನ್ನುವ ಸೆಳೆತ. ಆದರೆ ಅವಸರ ಅವಸರವಾಗಿ ಮುಂದೆ ಹೆಜ್ಜೆ ಇಡಲೇಬೇಕಾದ ಅನಿವಾರ‌್ಯ. ಆ ಹೊತ್ತಿಗೆ ಅವಳಿಗೆ ತಾಯ್ತನವನ್ನು ಅಡಗಿಸಿಡಬೇಕಿತ್ತು. ಹಾಗೆ ಮಗುವನ್ನು ಬಿಟ್ಟು ಹೋದ ಕುಂತಿ ಕತೆಯಾದಳು.
ತಾಯ್ತನದ ಸಂಭ್ರಮಮದುವೆಯಾಗದೆ ಮಗು ಪಡೆದ ಸಾವಿರಾರು ಕುಂತಿಯರು ಇವತ್ತಿಗೂ ಸಮಾಜದೊಳಗಿದ್ದಾರೆ. ಆದ್ರೆ ಅವರು ಒಲ್ಲದ ಬಸಿರನ್ನು ಬರಿದು ಮಾಡಿಕೊಂಡು ಒಳಗೊಳಗೆ ಪಾಪಪ್ರಜ್ಞೆಯಿಂದ ನರಳುವುದಿಲ್ಲ. ಮೋಸದ ಬಸಿರಿಗೆ ನೋವು ಅನುಭವಿಸುವುದಿಲ್ಲ. ಅವೆಲ್ಲವನ್ನೂ ಮೀರಿ ತಾಯ್ತನವನ್ನು ಸಂಭ್ರಮಿಸುತ್ತಾರೆ. ತಾಯ್ತನಕ್ಕೆ ಮದುವೆ, ಲೈಂಗಿಕತೆ, ದಾಂಪತ್ಯವೇ ತಳಪಾಯವಲ್ಲ. ಅವುಗಳ ಹಂಗೂ ಬೇಡ. ಆದರೆ ಮಡಿಲು ತುಂಬಬೇಕು ಅನ್ನುವವರೀಗ ಅನ್‌ವೆಡ್ ಮದರ್‌ಗಳಾಗುತ್ತಿದ್ದಾರೆ.
ಈಗಾಗಲೇ ಅಮೆರಿಕಾ ಸೇರಿದಂತೆ ಇತರೇ ಪಾಶ್ಚಾತ್ಯ ದೇಶಗಳಲ್ಲಿ ಪ್ರಚಲಿತದಲ್ಲಿದ್ದ ಅನ್‌ವೆಡ್ ಮದರ್‌ಹುಡ್ ಕಲ್ಪನೆ ಭಾರತದಲ್ಲೂ ಸಹಜವೇನೋ ಅನ್ನುವ ಮಟ್ಟಿಗೆ ಖ್ಯಾತಿಯಾಗುತ್ತಿದೆ. ವಿಚ್ಛೇದನಕ್ಕೆ ಒಳಗಾಗಿ ಮಗುವನ್ನು ತಾಯಿಯೊಬ್ಬಳೆ ಸಾಕುವುದು ಅಥವಾ ಮದುವೆಯಾಗದೆ ಮಗುವನ್ನು ದತ್ತು ಪಡೆಯುವುದರ ಹೊರತಾಗಿ ಮದುವೆಯಾಗದೆ ಸ್ವತಃ ಬಸಿರನ್ನು ಅನುಭವಿಸಿ ಮಗುವಿಗೆ ಜನ್ಮ ನೀಡುವುದೇ ನಿಜವಾದ ಅನ್ ವೆಡ್ ಮದರ್‌ಹುಡ್ ಅಂದೆನಿಸಿಕೊಳ್ಳುತ್ತದೆ. ಬಾಲಿವುಡ್ ನಟಿ ನೀನಾ ಗುಪ್ತಾ ಇದಕ್ಕೆ ಒಳ್ಳೆಯ ಉದಾಹರಣೆ. ಅವರು ಅಷ್ಟೆ, ತಾಯ್ತನದ ಬಯಕೆಯಾದಾಗ ಕ್ರಿಕೆಟಿಗ ವೀವ್ ರಿಚರ್ಡ್ಸ್ ನಿಂದ ಮಗುವನ್ನು ಪಡೆದರು.ಸಿಂಗಲ್ ಪೇರೆಂಟ್ ಪರಿಕಲ್ಪನೆ ಜೀವ ತಾಳುವ ಮುಂಚೆಯೂ ಅನ್‌ವೆಡ್ ಮದರ್‌ಹುಡ್ ಪ್ರಚಲಿತದಲ್ಲಿತ್ತು. ಪುರಾಣಗಳಲ್ಲೂ ಇಂಥದ್ದೊಂದು ತಾಯ್ತನದ ನೋವು, ನಲಿವುಗಳಿದ್ದವು. ಆದರೆ ಅವತ್ತಿದ್ದ ಅಳುಕು, ಕಳಂಕ ಅನ್ನುವುದೆಲ್ಲ ಇವತ್ತಿನ ಅಮ್ಮಂದಿರ ಮನಸ್ಥಿತಿಗಿಲ್ಲ. ವಿವಾಹವೇ ಆಗದೆ ಮಗು ಪಡೆದಾಕ್ಷಣ ಅದನ್ನು ಅನೈತಿಕ ಅಥವಾ ಸಮಾಜ ವಿರೋಧಿ ಅಂತೆಲ್ಲ ಪರಿಗಣಿಸುವ ಅಗತ್ಯವಿಲ್ಲ ಅನ್ನುವ ಅಮ್ಮಂದಿರ ಮಡಿಲು ಕಂದನ ಬರುವಿಕೆಗೆ ಸಿದ್ಧವಾಗಿದೆ.ಅನಿವಾರ‌್ಯತೆ ಮೀರಿದ ಆಯ್ಕೆ
ಮಗುವಿನ ವಿಷಯದಲ್ಲಿ ಸಾಮಾಜಿಕವಾಗಿ ಮಹಿಳೆಯರು ದಿಟ್ಟ ಹೆಜ್ಜೆ ಇಡುತ್ತಿದ್ದಾರೆ. ಇಲ್ಲಿ ಅನಿವಾರ‌್ಯತೆಯ ಪ್ರಶ್ನೆ ಇಲ್ಲ. ಹೀಗೆ ಇರಬೇಕು ಅನ್ನುವುದು ಆಯ್ಕೆ. ಇದೊಂದು ಸ್ವಾಭಿಮಾನದ ಸಂಕೇತ ಅಥವಾ ಸಹಜ ಬಯಕೆಯೋ ಇರಬಹುದು.‘ಆರ್ಥಿಕ, ಸಾಮಾಜಿಕ, ಮಾನಸಿಕ, ದೈಹಿಕವಾಗಿ ಕೂಡ ಪರಾವಲಂಬನೆ ಅಂದುಕೊಳ್ಳುವವರು ಮಗುವನ್ನು ಪಡೆಯಲು ಕೂಡ ಬೇರೊಬ್ಬರನ್ನು ಅವಲಂಬಿಸಬೇಕು. ಇಂಥದ್ದೊಂದು ಮನಸ್ಥಿತಿ ಕೂಡ ಪ್ರಭಾವ ಬೀರುತ್ತದೆ. ಈ ದೃಷ್ಟಿಯಿಂದಲೇ ಮಗುವನ್ನು ಪಡೆಯುವ ಕೃತಕ ವಿಧಾನಕ್ಕೆ ಮೊರೆ ಹೋಗುತ್ತಿದ್ದಾರೆ. ಇದಕ್ಕೆ ಆಧುನಿಕ ವೈದ್ಯ ಪದ್ಧತಿ ಕೂಡ ನೆರವು ನೀಡುತ್ತಿದೆ’ ಅಂತಾರೆ ಆಪ್ತ ಸಲಹೆಗಾರ ಹಾಗೂ ಲೈಂಗಿಕ ತಜ್ಞ ಡಾ. ವಿನೋದ್ ಛಬ್ಬಿ.ಅಷ್ಟೆ ಅಲ್ಲ, ಮದುವೆ ಅಂದರೆ ಅದರೊಂದಿಗೆ ಒಂದಿಷ್ಟು ಜವಾಬ್ದಾರಿಗಳು ಹೆಗಲೇರುತ್ತವೆ. ಹೊಂದಾಣಿಗೆ ಮನಸ್ಸನ್ನು ಒಗ್ಗಿಸಿಕೊಳ್ಳಲೇಬೇಕು. ಆದರೆ ಇದ್ಯಾವುದೇ ಕಮಿಟ್‌ಮೆಂಟ್ ಬೇಡ. ಆದರೆ ತಾಯ್ತನವನ್ನು ಸಂಭ್ರಮಿಸಬೇಕು ಅನ್ನುವವರು ಇಂಥದ್ದೊಂದು ದಾರಿ ಆಯ್ಕೆ ಮಾಡಿಕೊಳ್ಳುತ್ತಾರೆ. ಹರೆಯದಲ್ಲಿ ಒಂಟಿಯಾಗಿ ಬದುಕಬೇಕು ಅನ್ನುವ ಸ್ವತಂತ್ರ ಮನೋಭಾವವೇ ವಯಸ್ಸಾದಾಗ ಯಾರೂ ನನಗಿಲ್ಲ ಅನ್ನುವ ರೀತಿ ಕಾಡಬಾರದು ಅನ್ನುವ ಉದ್ದೇಶಕ್ಕೆ ಮಗುವನ್ನು ಪಡೆಯುವವರೂ ಇದ್ದಾರೆ.
ಅತ್ಯಾಚಾರ, ಮುರಿದು ಬಿದ್ದ ಪ್ರೇಮ ಅಥವಾ ಮೋಸಕ್ಕೆ ಗರ್ಭ ಧರಿಸಿದ್ದರೂ ಹುಟ್ಟುವ ಮಗುವಿಗೆ ಜನ್ಮ ನೀಡಬೇಕು ಅನ್ನುವ ದಿಟ್ಟತನ ಕೂಡ ಹೆಣ್ಣುಮಕ್ಕಳಲ್ಲಿ ಕಂಡು ಬರುತ್ತಿದೆ. ಒಡಲೊಳಗೆ ಚಿಗುರೊಡೆದ ಕುಡಿಯನ್ನು ರಕ್ಷಿಸುವುದಷ್ಟೆ ಗುರಿ ಅನ್ನುವ ಮನಸ್ಥಿತಿ ಭ್ರೂಣಹತ್ಯೆ ವಿರುದ್ಧದ ಸಮರವೂ ಹೌದು.ಸವಾಲುಹಾಗೆ ಬದುಕುವುದು ಸುಲಭವಲ್ಲ. ಅವಳ ಬಸಿರನ್ನು ಅವಮಾನಿಸುತ್ತಾರೆ. ಅವಳ ನೈತಿಕತೆಯನ್ನು ಝರಿಯುತ್ತಾರೆ. ಅವೆಲ್ಲವನ್ನೂ ಮೀರಿ ತಾಯ್ತನ ಅನುಭವಿಸುವುದು ಇದೆಯಲ್ಲ, ಅದು ಸುಲಭವಲ್ಲ. ಹಾಗಂತ ಅಸಾಧ್ಯವೂ ಅಲ್ಲ. ಯಾರೇನು ಹೇಳುತ್ತಾರೆ ಅನ್ನುವುದನ್ನೆಲ್ಲ ಬದಿಗಿಟ್ಟು ತಾಯ್ತನವನ್ನು ಅನುಭವಿಸುತ್ತೀರ ಅಂದರೆ ಇದು ಕಷ್ಟವೇ ಅಲ್ಲ. ಆದರೆ ಸಿಂಗಲ್ ಪೇರೆಂಟ್‌ನಂಥದ್ದೇ ಅನ್‌ವೆಡ್ ಮದರ್‌ಹುಡ್ ಕೂಡ ಸಾಮಾಜಿಕ, ಅರ್ಥಿಕವಾಗಿ ಸವಾಲಿನದ್ದು. ಒಂದಿಷ್ಟು ಪರೀಕ್ಷೆಗಳು ಎದುರಾಗಬಹುದು. ಮತ್ತೊಂದಿಷ್ಟು ಸಮಸ್ಯೆಗಳನ್ನು ಮೈ ಮೇಲೆ ಎಳೆದುಕೊಳ್ಳಬೇಕಾಗಬಹುದು.ಅನ್‌ವೆಡ್ ಮದರ್ ಕಲ್ಪನೆ ಮಗುವನ್ನು ಬಯಸುವ ಮಹಿಳೆ ಸವಾಲು ಸ್ವೀಕರಿಸಬಹುದು. ಆದರೆ ಅದು ಮಗುವಿನ ಬೆಳವಣಿಗೆಗೆ ಪೂರಕವಲ್ಲ. ಮಗು ಪೋಷಕರಿಬ್ಬರನ್ನೂ ಅವಲಂಬಿಸಿ ಬೆಳೆಯಬೇಕು ಅನ್ನುವುದು ಮಕ್ಕಳ ತಜ್ಞರ ಅಭಿಪ್ರಾಯ. ‘ಇಂಥದ್ದೊಂದು ಸಾಮಾಜಿಕ ಬದಲಾವಣೆಯನ್ನು ಎರಡು ದೃಷ್ಟಿಕೋನದಿಂದ ನೋಡಬೇಕು. ಏಕೆಂದರೆ ಇಲ್ಲಿ ತಾಯಿ ಹಾಗೂ ಮಗುವಿನ ಪಾತ್ರ ಮುಖ್ಯ. ಸಮಾಜ ಏನನ್ನುತ್ತದೆಯೇನೋ ಅನ್ನುವುದಕ್ಕೆ ಅಂಜದೆ ದಿಟ್ಟ ಹೆಜ್ಜೆ ಇಟ್ಟು ತಾಯ್ತನವನ್ನು ಅನುಭವಿಸಲು ಮುಂದಾಗುತ್ತಿರುವ ಮಹಿಳೆಯರ ಹಿಂದೆ ಆರ್ಥಿಕ ಸ್ವಾತಂತ್ರ್ಯ ಹಾಗೂ ಆತ್ಮವಿಶ್ವಾಸ ಇದೆ. ಆದರೆ ಹಾಗೆ ಮದುವೆಯಾಗದೆ ಪಡೆದ ಮಗು ಬೆಳೆದಂತೆ ಅದು ಅಪ್ಪನ ಬಗ್ಗೆ ಕೇಳಿದಾಗ ಅಥವಾ ಸತ್ಯ ಗೊತ್ತಾದಾಗ ಹೇಗೆ ಪ್ರತಿಕ್ರಿಯಿಸುತ್ತದೆ ಅನ್ನುವುದು ಕೂಡ ಇಲ್ಲಿ ಮುಖ್ಯ. ಕೆಲವು ಆರ್ಥಿಕ, ಸಾಮಾಜಿಕ ಹಾಗೂ ವೈಯಕ್ತಿಕ ಸಮಸ್ಯೆಗಳು ಎದುರು ನಿಲ್ಲಬಹುದು. ಅವುಗಳನ್ನು ಮೆಟ್ಟಿ ನಿಲ್ಲುವ ವಿಶ್ವಾಸ ತಾಯಿ ಹಾಗೂ ಮಗುವಿಗೆ ಇರಬೇಕು’ ಎನ್ನುತ್ತಾರೆ ಆಪ್ತ ಸಲಹೆಗಾರ ಶ್ರೀನಾಗೇಶ್.
ತಾಯ್ತನ ಅನ್ನುವುದಿದೆಯಲ್ಲ, ಅದಕ್ಕೆ ವಯಸ್ಸಿನ ಭೇದವಿಲ್ಲ. ಅಂತಸ್ತಿನ ಹಂಗಿಲ್ಲ. ಆದರೆ ಒಡಲು ಸಿದ್ಧವಾಗಬೇಕು, ಮನಸು ಪ್ರಬುದ್ಧವಾಗಬೇಕು. ಆದರೆ ಇತ್ತೀಚೆಗೆ ಹರೆಯದ ಹೆಣ್ಣುಮಕ್ಕಳೇ ಇಂಥದ್ದೊಂದು ತಾಯ್ತನಕ್ಕೆ ಸಜ್ಜಾಗುತ್ತಿದ್ದಾರೆ. ಅನ್‌ವೆಡ್ ತಾಯ್ತನಕ್ಕೆ ಲಿವ್ ಇನ್ ಸಂಬಂಧದ ಪ್ರಭಾವವವೂ ಇದೆ. ಇಂಥದ್ದೊಂದು ಸಂಬಂಧಕ್ಕೆ ಮಗುವಾದ ಘಟನೆಗಳು ಹಲವು ಇವೆ. ಇದರ ಒಳಿತುಕೆಡುಕುಗಳ ಬಗ್ಗೆ ಸಾಕಷ್ಟು ವಾದವಿವಾದಗಳಿವೆ. ಅವೆಲ್ಲವನ್ನೂ ಮೀರಿ ಹೆಣ್ಣಿನ ನರನಾಡಿಯಲ್ಲಿ ತಾಯ್ತನ ಅನ್ನುವ ಮಧುರಾನುಭೂತಿ ಅಲೆಲೆಯಾಗಿ ಪಸರಿಸುತ್ತದೆಯಲ್ಲ ಅದಷ್ಟೆ ಈ ಹೊತ್ತಿಗೆ ಖಷಿ ಕೊಡುವ ಸಂಗತಿ.

