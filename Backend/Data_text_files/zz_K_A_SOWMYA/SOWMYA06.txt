ಬೂಸ್ಟರ್‌ ಇದೆ ನಮ್ಮೊಳಗೆ, ಅಲ್ಲಿ ಹುಡುಕದಿರಿ ಸುಮ್ಮನೆ
ಯಾರೋ ಹೊಗಳುವಾ ಸಿಗುವ ಹಿತಾನುಭವ ಸುಖ ಕೊಡುತ್ತದೆ ನಿಜ. ಆದರೆ, ಸುಳ್ಳು ಹೊಗಳಿಕೆಯಲ್ಲಿ ಕಳೆದು ಹೋಗುವ ಮುನ್ನ ಅದನ್ನು ನಮ್ಮೊಳಗೇ ಕಂಡುಕೊಳ್ಳುವುದು ಉತ್ತಮ.
-ಸೌಮ್ಯ ಕೆ.ಎ.
ಅಂದು ಅಪರೂಪಕ್ಕೆ ಸೀರೆ ಉಟ್ಟು ಆಫೀಸಿಗೆ ಹೋಗಿದ್ದೆ. ಹಲವರಿಂದ ವಿಭಿನ್ನ ಪ್ರತಿಕ್ರಿಯೆ ಬಂತು. ಇದೆಲ್ಲದರ ನಡುವೆ ನನಗೆ ಸೋಜಿಗ ಎನ್ನಿಸಿದ್ದು ನಮ್ಮಾಫೀಸಿನ ಸತೀಶ ನನಗೆ 'ಹಾಯ್‌ ಶಿಲ್ಪಾ' ಅಂತ ಮೆಸೇಜ್‌ ಮಾಡಿದ್ದು. 'ಶಿಲ್ಪಾನಾ? ಯಾರೋ ಶಿಲ್ಪಾ ಅನ್ನೋರಿಗೆ ಮಾಡೋ ಮೆಸೇಜು ದಾರಿ ತಪ್ಪಿ ನನಗೆ ಬಂದಿರಬಹುದು' ಅಂದುಕೊಂಡು, 'ನಾನು ಶಿಲ್ಪಾ ಅಲ್ರೀ.. ಸ್ವಲ್ಪ ನೋಡ್ಕೊಂಡು ಮೆಸೇಜ್‌ ಮಾಡಿ' ಅಂತ ರಿಪ್ಲೈ ಕಳಿಸಿದೆ. ನಿಮಿಷದಲ್ಲಿಯೇ ಬಂತು ಉತ್ತರ. 'ನಾನು ಮಾಡಿದ್ದು ನಿಮಗೆ ಶಿಲ್ಪಾ.. ನೀವು ಇವತ್ತು ಸ್ಯಾರಿಯಲ್ಲಿ ಶಿಲ್ಪಾ ಶೆಟ್ಟಿ ಥರಾನೇ ಕಾಣ್ತಿದ್ದೀರ.'
ಆಹಾ! ಗಾಳಿಯಲ್ಲಿ ಹಾರಾಡಿ ಹೋದೆ. ಯಾರಿಗೆ ತಾನೇ ಇಂತಹ ಹೊಗಳಿಕೆ ಇಷ್ಟ ಆಗೋಲ್ಲ.. ನಾನು ಅಷ್ಟೊಂದು ಚೆನ್ನಾಗಿದ್ದೀನಾ? ಬೆಳಿಗ್ಗೆ ಕನ್ನಡಿ ಮುಂದೆ ಇನ್ನೊಂದಷ್ಟು ಹೊತ್ತು ನಿಂತ್ಕೊಂಡು ನೋಡ್ಕೋಬೇಕಿತ್ತು ಅಂತ ಅನಿಸಿತು. ಆದರೆ ನನ್ನ ಗಮನ ಅವನು ನನ್ನ ಶಿಲ್ಪಾ ಶೆಟ್ಟಿ ಅಂತ ಕರೆದ ಬಗ್ಗೆ ಮಾತ್ರ ಇತ್ತೇ ಹೊರತು, ಸತೀಶನ ಮೇಲೆ ಇರಲಿಲ್ಲ. ಯಾಕೋ ಅಂದಿನಿಂದ ಸತೀಶನ ನಡವಳಿಕೆಯೇ ಬದಲಾಗಿ ಹೋಯ್ತು ಕಂಡಕಂಡಲ್ಲಿ ಹಲ್ಲು ಕಿರಿಯೋದು, ಏನೋ ಹೇಳೋ ಹಾಗೆ ನಿಲ್ಲೋದು, ಆದರೆ ಏನೂ ಹೇಳದೇ ಹೋಗೋದು, ದಿನಕ್ಕೆ ಹೆಚ್ಚು ಕಡಿಮೆ ನೂರು ಮೆಸೇಜ್‌ ಮಾಡೋದು ಎಲ್ಲಾ ಶುರುವಾಯ್ತು. ಇವನದ್ಯಾಕೋ ಅತಿ ಎನ್ನಿಸಿತು. ಆದರೆ, ಯಾರಾದರೂ ಹೊಗಳಿದ್ರೆ ಸ್ಪೋರ್ಟಿವ್‌ ಆಗಿ ತೆಗೋಬೇಕೆನ್ನುವುದು ನನ್ನ ಅಭಿಪ್ರಾಯ. ಹಾಗಾಗಿ ಅವನ ಮೆಸೇಜಿಗೆ ಏನೂ ವಿರೋಧ ವ್ಯಕ್ತಪಡಿಸದೇ ಸುಮ್ಮನಿದ್ದೆ.
ಹೊಗಳಿಕೆ ಅನ್ನುವ ಹಳ್ಳ
ಆದರೆ ಅವನು ಬರುಬರುತ್ತಾ 'ನಮ್ಮ ನಡುವೆ ನೀವು, ಹೋಗಿ, ಬನ್ನಿ ಎಲ್ಲಾ ಯಾಕೆ? ನೀನು, ಹೋಗು, ಬಾರೋ ಅಂತ ಕರೆದರೆ ಆಗೋಲ್ವಾ?' ಅಂದಾಗ ಯಾಕೋ ಭಯವಾಯ್ತು. ಒಂದೇ ಕಡೆ ಕೆಲಸ ಮಾಡುವವರು ಅಂತ ಸ್ವಲ್ಪ ಸಲಿಗೆಯಿಂದ ಮಾತನಾಡಿದರೆ ಈ ರೀತಿ ತಿಳಿಯುತ್ತಾರಲ್ಲಪ್ಪ. ಹೀಗೆ ಅಂತ ಗೊತ್ತಿದ್ರೆ ಸಲ್ವಾರ್‌ ಬಿಟ್ಟು ಸೀರೆ ಉಡುತ್ತಲೇ ಇರಲಿಲ್ಲ, ದೇವರೇ ನನ್ನ ಕಾಪಾಡಪ್ಪ ಬೇಡಿಕೊಂಡೆ. ಯಾಕೆಂದರೆ ನಾನು ಇತ್ತೀಚೆಗಷ್ಟೇ ಆ ಕಛೇರಿಗೆ ಹೋಗಿರುವುದು. ಸತೀಶ ಅಲ್ಲಿನ ಸೀನಿಯರ್‌. ಅವನ ನೆರವಿಲ್ಲದೇ ಯಾವ ಕೆಲಸವೂ ಆಗುತ್ತಿರಲಿಲ್ಲ. ಹಾಗಾಗಿ ಅವನನ್ನು ಎದುರು ಹಾಕಿಕೊಳ್ಳುವುದು ತುಂಬಾ ಕಷ್ಟ. ಈ ಸನ್ನಿವೇಶವನ್ನು ಬಹಳ ಕೇರ್‌ ಫುಲ್ಲಾಗಿ ಹ್ಯಾಂಡಲ್‌ ಮಾಡಬೇಕು ಅಂತ ತೀರ್ಮಾನಿಸಿದೆ.
ಅಲ್ಲ... ಮೊದಲ ಸಲವೇ ಅವನು ಶಿಲ್ಪಾ ಶೆಟ್ಟಿ ಅಂತ ಕರೆದಾಗ ನಾನು ವಿರೋಧಿಧಿಸಿದ್ದರೆ ಇವತ್ತು ಇಂತಹ ಪರಿಸ್ಥಿತಿ ಬರುತ್ತಿತ್ತಾ? ಖಂಡಿತಾ ಇಲ್ಲ. ಆಗ ಅವನು ಇಷ್ಟು ಸಲಿಗೆ ಸಹ ತೆಗೆದುಕೊಳ್ಳುತ್ತಿರಲಿಲ್ಲ. ಯಾಕೆ ನಾವು ಹೊಗಳಿಕೆ ಅನ್ನುವ ಹಳ್ಳಕ್ಕೆ ಬೀಳ್ತೀವಿ? ನಮ್ಮ ಪರ್ಮಿಷನ್‌ ಇಲ್ಲದೇ ನಮ್ಮನ್ನು ಹೊಗಳಿದರೂ ಯಾಕೆ ಸುಮ್ಮನಾಗ್ತೀವಿ? ವಿರೋಧಿಧಿಸಿದರೆ ನಾಳೆಯಿಂದ ಅವರು ನಮ್ಮನ್ನ ಹೊಗಳದಿದ್ರೆ ಅಂತ ನಮಗೆ ಭಯವಾ?
'ನೋಡಪ್ಪಾ... ನನ್ನನ್ನ ಯಾರೂ ಏಕವಚನದಲ್ಲಿ ಕರೆಯೋದು ನಂಗಿಷ್ಟ ಇಲ್ಲ. ಗೊತ್ತಾಯ್ತಾ?' ಅಂತ ಮೆಸೇಜ್‌ ಕಳಿಸಿ ಸುಮ್ಮನಾದೆ. ಮತ್ತೆರೆಡು ಬಾರಿ ಅವನು ಮಾಡಿದ ಮೆಸೇಜಿಗೆ ಉತ್ತರಿಸದೇ ಸುಮ್ಮನಾದೆ. ಅಷ್ಟಕ್ಕೇ ಸುಮ್ಮನಾಯ್ತು ಪ್ರಾಣಿ. ಆದರೂ ನನಗೇನೋ ಅನುಮಾನ. ಇದು ಯುದ್ದದ ಮುಂಚಿನ ಶಾಂತಿ ಇರಬಹುದಾ? ಯೋಚಿಸುತ್ತಿದ್ದಂತೆಯೇ ನನ್ನ ಸಹೋದ್ಯೋಗಿ ಮೇರಿ ಮೆಸೇಜ್‌ ನೋಡ್ತಾ ನಗ್ತಾ ಇರೋದು ಕಾಣಿಸಿತು. ಇವಳಿಗೇನು ಹುಚ್ಚಾ ಅಂತ ನೋಡಿದೆ. 'ಲೇ ನೋಡೆ.. ಈ ಬಕ್ರಾ ಹಳ್ಳಕ್ಕೆ ಬಿದ್ದಿದೆ.. ನಾನು ಇವನ ಕಣ್ಣಿಗೆ ಶಿಲ್ಪಾ ಶೆಟ್ಟಿ ಥರ ಕಾಣ್ತೀನಂತೆ.. ಪೆದ್ದು ಮುಂಡೇದೆ ಮೊದಲು ಕನ್ನಡಕ ಬದಲಾಯಿಸ್ಕೋ ಅಂತ ರಿಪ್ಲೈ ಕಳಿಸಿದೆ' ಅಂತ ಜೋರಾಗಿ ನಕ್ಕಳು ಮೇರಿ. ನನ್ನ ಎದೆಯೊಡೆದಂತಾಯ್ತು. ನನಗೆ ಹೇಳಿದ್ದನ್ನೇ ಇವಳಿಗೂ ಹೇಳಿದ್ದಾನೆ. ಇನ್ನೂ ಎಷ್ಟು ಜನಕ್ಕೆ ಹೇಳಿದ್ದಾನೋ? ಸಂಕಟವಾಯ್ತು.
'ಮೇರಿ... ಈ ಥರ ಹೊಗಳಿಕೆ ನಿನಗೆ ಇಷ್ಟ ಆಗೋಲ್ವಾ? ಅವನಿಗೆ ಬೈಯ್ದು ಮೆಸೇಜ್‌ ಮಾಡಿದೆಯಲ್ಲ.. ಅವನು ನಿನ್ನ ಹೊಗಳದೇ ಇದ್ದರೆ ಏನೋ ಕಳ್ಕೊಂಡೆ ಅನ್ನೋ ಫೀಲ್‌ ನಿನ್ನ ಕಾಡೋಲ್ವಾ?'' ಕೇಳಿದೆ. ಇದಕ್ಕೆ ಉತ್ತರ ಬಂದರೆ, ಅದು ನನ್ನ ಪ್ರಶ್ನೆಗೂ ಉತ್ತರ ಆಗಬಹುದು ಅಲ್ವಾ?
'ಅಯ್ಯೋ ಬಿಟ್ಟಾಕೆ... ಇವನು ಹೋದ ವಾರ ಸರೋಜಂಗೆ, ಅದರ ಆಚೆ ವಾರ ವಿದ್ಯಾಗೆ ಹೀಗೆ ಹೇಳ್ತಾ ಇದ್ದ. ನೋಡೆ... ಕೆಲಸದ ಸ್ಥಳದಲ್ಲಿ ಆತ್ಮವಿಶ್ವಾಸ ತುಂಬಾ ಮುಖ್ಯ. ನಮ್ಮ ಮೇಲೆ ನಮಗೆ ವಿಶ್ವಾಸ ಇದ್ರೆ ಅದೆಂಥಾ ಜವಾಬ್ದಾರಿ ಕೊಟ್ಟರೂ ನಿಭಾಯಿಸ್ತೀವಿ. ಆ ಹೊಗಳಿಕೆ ನಮ್ಮ ಕೆಲಸ ನೋಡಿ ಸಿಗಲಿ ಅಂತ ಕಾಯ್ತೀವಿ. ಸಿಗದಿದ್ದಾಗ ನಮ್ಮ ಸೌಂದರ್ಯ ನೋಡಿಯಾದರೂ ಸಿಗಲಿ ಅಂತ ಆಸೆ ಪಡ್ತೀವಿ. ಒಟ್ಟಿನಲ್ಲಿ ನಾವು ದಿನದಿನವೂ ಖುಷಿ ಆಗಿರೋಕ್ಕೆ ಒಂದು ಹೊಗಳಿಕೆಯ ಬೂಸ್ಟರ್‌ ಬೇಕು ನಮಗೆ. ಮನೆಯವರಾಗಲೀ, ಬಾಸ್‌ ಆಗಲೀ ಎಷ್ಟೂಂತ ಬೂಸ್ಟ್‌ ಮಾಡ್ತಾರೆ? ಅದಕ್ಕೇ ಬೇರೆಯವರ ಹೊಗಳಿಕೆಗೆ ಬೀಳ್ತೀವಿ. ಆದರೆ ಯೋಚಿಸಿ ನೋಡು... ಆ ಬೂಸ್ಟರ್‌ ನಮ್ಮಲ್ಲಿಯೇ ಇದೆ. ಅದನ್ನ ಬೇರೆ ಯಾರೋ ಹೊರಗಿನಿಂದ
ಕೊಡಬೇಕಾಗಿಯೇ ಇಲ್ಲ.. ನಾವು ಆತ್ಮವಿಶ್ವಾಸದಿಂದ ನಿಂತ್ರೆ ಸಾಕು ನಾವೆಷ್ಟು ಕುರೂಪವಾಗಿದ್ರೂ ಸುಂದರವಾಗಿಯೇ ಕಾಣ್ತೀವಿ. ಹಾಗಾಗಿ ಇಂಥವರಿಗೆ ಗಮನ ಕೊಡದೇ ಕೆಲಸದ ಬಗ್ಗೆ ಗಮನ ಕೊಡೋದು ಒಳ್ಳೇದು. ಏನಂತೀಯ?'' ಎಂದಳು. ಸುಮ್ಮನೆ ನಕ್ಕೆ. ನನ್ನ ದುರ್ಬಲ ಮನಸ್ಸಿಗೆ ಅವಳ ಮಾತು ಬೂಸ್ಟರ್‌ ನಂತೆಯೇ ಕೆಲಸ ಮಾಡಿತು. ಇಷ್ಟಕ್ಕೂ ನಾನು ಸತೀಶನ ಮೇಲಧಿಧಿಕಾರಿಯಾಗಿರುವುದರಿಂದ ಅವನು ಇಲ್ಲಿ ಎಷ್ಟೇ ಹಳೆಯ ಹುಲಿ ಆಗಿದ್ದರೂ ನನ್ನ ಎದುರು ಹಾಕಿಕೊಳ್ಳಲಾರ ಅಂತ ನಂಬಿಕೆಯಿತ್ತು.
ಸಂಜೆ ಮನೆಗೆ ಹೋಗುವಾಗ ಮೇರಿ ಎಲ್ಲರಿಗೂ ಕೇಳುವಂತೆ 'ಇವತ್ತು ನಮ್ಮಾಫೀಸಿನ ಶಿಲ್ಪಾ ಶೆಟ್ಟಿಗಳೆಲ್ಲರೂ ಮನೆಗೆ ಹೋಗ್ತಾ ಇದ್ದೀವಿ' ಅಂತ ಘೋಷಿಸಿದಳು. ಎಲ್ಲಾ ಹೆಣ್ಣುಮಕ್ಕಳೂ ಸ್ಟನ್‌ ಆದವರಂತೆ ನಿಂತರು. ಸತೀಶನ ಮುಖ ಇಂಗು ತಿಂದ ಮಂಗನಂತಾಗಿತ್ತು.

