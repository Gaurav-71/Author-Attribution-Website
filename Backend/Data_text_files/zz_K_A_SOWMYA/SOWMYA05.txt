ಬದುಕು ಆರಂಭದ ವೇಳೆ
ಮನೆಯವರಿಗೆ ಅದೆಲ್ಲಾ ಅರ್ಥವಾಗೋಲ್ಲ. ಹುಡುಗ ಒಳ್ಳೆಯ ಕೆಲಸದಲ್ಲಿದ್ದರೆ, ನೋಡಲು ಚಂದ ಇದ್ದರೆ ಸಾಕು. ತಮಗೆ ಇಷ್ಟವಾಗುವ ಹುಡುಗ ಇವಳಿಗ್ಯಾಕೆ ಇಷ್ಟವಾಗೋಲ್ಲ ಅಂತ ಅವರ ಗೊಣಗಾಟ. ಎರಡು ದಿನವಲ್ಲದಿದ್ರೆ ಒಂದು ವಾರ ಸಮಯ ತೆಗೆದುಕೋ, ಹುಡುಗನ ಬಗ್ಗೆ ಯೋಚಿಸಿ ಹೇಳು ಅಂತ ಅವರ ಆಜ್ಞೆ. ಆದರೆ ಅವನೊಡನೆ ಜೀವನಪೂರ್ತಿ ಇದ್ದು ಸಂಸಾರ ಮಾಡಬೇಕಾದವಳು ಅವಳು. ಒಂದೇ ವಾರದಲ್ಲಿ ನಿರ್ಧಾರ ತೆಗೆದುಕೊಳ್ಳಲಾಗುವುದಾ? ಸಿನಿಮಾಗಳಲ್ಲಿ ನಾಯಕ ನಾಯಕಿಯರ ಮದುವೆಯಾದ ನಂತರ ಶುಭಂ ಎಂದು ತೋರಿಸುತ್ತಾರೆ. ಆದರೆ ನಿಜ ಜೀವನದಲ್ಲಿ ಮದುವೆಯಾದ ನಂತರವೇ ನಿಜವಾದ ಬದುಕು ಶುರುವಾಗುತ್ತದೆ. ಈಗಿನ ದಿನಗಳಲ್ಲಿ ಗಂಡ-ಹೆಂಡತಿ ಇಬ್ಬರೂ ತಮ್ಮ ತಮ್ಮ ಪೋಷಕರಿಂದ ದೂರ ಇರುತ್ತಾರಾದ್ದರಿಂದ ಇವರಿಬ್ಬರ ನಡುವೆ ಹುಟ್ಟುವ ಸಣ್ಣ ಪುಟ್ಟ ಭಿನ್ನಾಭಿಪ್ರಾಯ ದೂರ ಮಾಡಲು ಯಾರೂ ಮಧ್ಯಸ್ಥಿಕೆ ವಹಿಸುವವರು ಇರುವುದಿಲ್ಲ. ಪರಿಣಾಮ ಚಿಕ್ಕ ವಿಷಯಕ್ಕೇ ದಂಪತಿಗಳು ಮನಸ್ಸನ್ನು ರಾಡಿಯೆಬ್ಬಿಸಿಕೊಂಡು ದೂರವಾಗುತ್ತಾರೆ. ಹೆಸರಿಗೆ ಒಂದೇ ಸೂರಿನಡಿ ಇದ್ದರೂ ಮನಸ್ಸುಗಳು ಕಿಲೋಮೀಟರುಗಟ್ಟಲೆ ದೂರ ಇರುತ್ತವೆ.ಹಾಗಾಗಿ ಈಗಿನ ಹೆಣ್ಣುಮಕ್ಕಳು ತಾವು ಮದುವೆಯಾಗಬೇಕಾದ ಹುಡುಗರನ್ನು ಬಹಳ ಸೂಕ್ಷ ್ಮವಾಗಿ ಗಮನಿಸುತ್ತಾರೆ. ಅವನು ಏಳುವ, ಕೂರುವ ಸ್ಟೈಲಿನಿಂದ ಹಿಡಿದು ಎದುರಿಗೊಬ್ಬ ಭಿಕ್ಷುಕ ಬಂದರೆ ಇವನ ಪ್ರತಿಕ್ರಿಯೆ ಹೇಗಿರುತ್ತದೆ ಎಂಬುದನ್ನೂ ಸಹ ಗಮನಿಸುತ್ತಾರೆ. ನೋಡಲು ಸ್ಮಾರ್ಟ್‌ ಇರುವ ಹುಡುಗ ಅಂತರಂಗದಲ್ಲಿ ಕಡು ಜಿಪುಣ ಆಗಿರಬಹುದು ಅಥವಾ ಚೆನ್ನಾಗಿಯೇ ಮಾತುಕಥೆಯನ್ನಾಡುವ ಹುಡುಗ ಮನದೊಳಗೆ ಅನುಮಾನದ ಪಿಶಾಚಿಯಾಗಿರಬಹುದು. ಇವೆಲ್ಲವೂ ಒಂದು ಅಥವಾ ಎರಡು ಭೇಟಿಯಿಂದ ಗೊತ್ತಾಗುವ ವಿಷಯವಲ್ಲ. ಒಂದು ಬಾರಿ ಈ ವಿಷಯದಲ್ಲಿ ಎಡವಿದರೆ ಜೀವನಪೂರ್ತಿ ಪಶ್ಚಾತ್ತಾಪ ಪಡಬೇಕಾಗುತ್ತದೆ ಅಂತ ಅವರ ನಿಲುವು. ಹಾಗಾಗಿ ಹುಡುಗಿಯರು ತಮ್ಮ ನಿರ್ಧಾರ ಬೇಗ ಹೇಳದೇ ಸತಾಯಿಸುತ್ತಾರೆ.
ಅವರು ಹಿಡಿಸದಿದ್ದರೆ ಮತ್ತೇನೂ ಹೇಳಲು ತೋಚದೇ ಅವನ ಹುಬ್ಬು ಚಂದವಿಲ್ಲ, ನಕ್ಕರೆ ಹಲ್ಲು ಹೊರಗಿಣುಕುತ್ತದೆ, ಹೇರ್‌ ಸ್ಟೈಲ್‌ ಚಂದ ಇಲ್ಲ ಅಂತ ಬಾಯಿಗೆ ಬಂದ ಹಾಗೆ ವಿವರಣೆ ಕೊಡುತ್ತಾರೆ. ಅವರು ಏನೇ ಕಾರಣ ಕೊಡಲಿ ಅವರಿಗಿಷ್ಟ ಇಲ್ಲ ಎಂದಮೇಲೆ ಮುಗಿಯಿತು. ಮುಂದೆ ಅದರ ಬಗ್ಗೆ ಮಾತನಾಡದಿರುವುದೇ ಉತ್ತಮ. ಯಾಕೆ ಇಷ್ಟವಾಗಲಿಲ್ಲ ಎಂದು ಮತ್ತೆ ಮತ್ತೆ ಕೆಣಕಿದರೆ ಅವರು ಖಿನ್ನತೆಗೆ ಜಾರಬಹುದು. ತಮಗಿಷ್ಟವಾದವರನ್ನು ಮದುವೆಯಾಗುವ ಅಧಿಕಾರ ಅವರಿಗೆ ಇದೆಯಲ್ಲವೇ? ಹಾಗೆಯೇ ಇಷ್ಟವಿಲ್ಲದಿರುವವರನ್ನು ಬೇಡ ಎನ್ನುವ ಅಧಿಕಾರವೂ ಅವರಿಗಿದೆ. ಮದುವೆಗೆ ಗಂಡಿನ ಒಪ್ಪಿಗೆ ಎಷ್ಟು ಮುಖ್ಯವೋ ಹೆಣ್ಣಿನದ್ದೂ ಅಷ್ಟೇ ಮುಖ್ಯ. ಅವಳಿಗೆ ಇಷ್ಟವಿಲ್ಲದಿದ್ದರೂ ಮದುವೆ ಮಾಡಿದರೆ ನಾಳೆಯ ದಿನ ಕಣ್ಣೀರು ಹರಿಸುವುದು ನಮ್ಮ ಮನೆಯ ಮಗಳೇ.... ನೆನಪಿರಲಿ.
