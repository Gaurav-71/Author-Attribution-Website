ಪರಿಚಿತತೆ ಅಪರಿಚಿತತೆಯ ನಡುವೆ
ಅವನಿಗೂ ಇವಳಿಗೂ ಮತ್ತೆ ಮುಖಾಮುಖಿಯಾಗಿದೆ. ಅವನು ತನಗೆ ಎಳ್ಳಷ್ಟೂ ಪರಿಚಯವೇ ಇಲ್ಲವೇನೋ ಎಂಬಂತೆ ಇರಲು ಇವಳಿಗಿಷ್ಟ. ಆದರೆ, ಅದು ಸಾಧ್ಯವಾಗುತ್ತಿಲ್ಲ. ಅವರಿಬ್ಬರ ಭೂತ ಅವರ ವರ್ತನೆಯ ಬೆನ್ನ ಹಿಂದಿದೆ.
ಸೌಮ್ಯ ಕೆ.ಎ.
ಅವನನ್ನು ಮತ್ತೊಮ್ಮೆ ನೋಡಿ ಷಾಕ್‌ ಆದಳು ಅವಳು.ಅವನು ಇವಳು ಇರುವ ಬ್ರಾಂಚಿಗೆ ಮತ್ತೊಮ್ಮೆ ಕೆಲಸಕ್ಕೆ ಸೇರಿಕೊಂಡಿದ್ದ. ವರ್ಷದ ಹಿಂದೆ ಹೊಸ ಕೆಲಸ ಅರಸಿ ಹೋಗಿದ್ದವನು ಮತ್ತೆ ಇದೇ ಕೆಲಸಕ್ಕೆ ಮರಳಿದ್ದ. ಅದರಲ್ಲಿಯೂ ದೇಶದೆಲ್ಲೆಡೆ ಬ್ರಾಂಚಿರುವ ಈ ಕಂಪನಿಯಲ್ಲಿ ಬೇರೆಲ್ಲಿಯೂ ಸೇರದೇ ಇವಳು ಇರುವ ಈ ಬ್ರಾಂಚಿಗೇ ಬಂದಿದ್ದ. ಗೊತ್ತಿದ್ದೇ ಬಂದಿದ್ದನೋ ಅಥವಾ ಬಂದ ಮೇಲೆ ಇವಳಿರುವುದು ಗೊತ್ತಾಯಿತೋ? ಅವನೂ ಇವಳನ್ನು ಇಲ್ಲಿ ನೋಡಿ ಆಶ್ಚರ್ಯಗೊಂಡನೋ ಅಥವಾ ಅವನಿಗೆ ಇದು ನಿರೀಕ್ಷಿತವೋ?ಅವಳಿಗಂತೂ ಇದು ಅನಿರೀಕ್ಷಿತವಾಗಿತ್ತು.ಈ ಜೀವಮಾನದಲ್ಲಿಯೇ ಮತ್ತೊಮ್ಮೆ ಅವನ ಮುಖ ನೋಡುವುದಿಲ್ಲ ಅಂತ ಶಪಥ ಬೇರೆ ಮಾಡಿದ್ದಳು ಅವಳು. ಈಗ ದಿನ ಬೆಳಗಾದರೆ ಆತನ ಮುಖವನ್ನೇ ನೋಡಬೇಕು. ಈಗ ಶಪಥದ ಕಥೆಯೇನು? ಅದಿರಲಿ... ಅವನೊಡನೆ ಕಳೆದ ಕ್ಷ ಣಗಳೆಲ್ಲ ಆಕೆಗೆ ಮತ್ತೊಮ್ಮೆ ನೆನಪಾಗಿ ಕಾಡತೊಡಗಿದವು. ಎಲ್ಲವನ್ನೂ ಮನಸ್ಸಿನ ಒಂದು ಮೂಲೆಗೆ ತಳ್ಳಿ ಸಮಾಧಿ ಮಾಡಿದ್ದಳು. ಈಗ ನೆನಪುಗಳು ಸಮಾಧಿಯಿಂದ ಮೇಲೆದ್ದು ಬರತೊಡಗಿದವು. ಹಿಂದೆ ಅವನು ತನಗೆ ಮಾಡಿದ್ದನ್ನು ಸುಲಭದಲ್ಲಿ ಮರೆಯಲು ಸಾಧ್ಯವಿಲ್ಲ ಅಥವಾ ಈಗ ಏನೂ ನಡೆದೇ ಇಲ್ಲವೆನ್ನುವಂತೆ ಅವನೊಡನೆ ನಡೆದುಕೊಳ್ಳುವುದೂ ಸಹ ಸಾಧ್ಯವಿಲ್ಲ.ಈಗೇನು ಮಾಡಬೇಕು ಅವಳು?ಭೂತದಿಂದ ಬಂದ ನಂಟುಈ ಹಿಂದೆ ಇಬ್ಬರೂ ಬೇರೊಂದು ಕಂಪನಿಯಲ್ಲಿ ಕೆಲಸ ಮಾಡುತ್ತಿರುವಾಗ ಇಬ್ಬರ ನಡುವೆ ಪರಿಚಯ ಹುಟ್ಟಿ, ಸ್ನೇಹವಾಗಿ ಅದು ಪ್ರೀತಿಯಾಗಿ ಹಬ್ಬಿತ್ತು. ಇಬ್ಬರೂ ತಮ್ಮ ತಮ್ಮ ಮನೆಯಲ್ಲಿ ಮಾತನಾಡಿ ಮದುವೆಗೂ ಒಪ್ಪಿಸಿದ್ದರು. ಆದರೆ ಮದುವೆಗೂ ಮುನ್ನವೇ ಇಬ್ಬರ ನಡುವೆ ಭಿನ್ನಾಭಿಪ್ರಾಯ ಉಂಟಾಗಿ ದೂರವಾಗಿದ್ದರು. ಅಂದೇ ಆತನ ಮುಖ ಮತ್ತೊಮ್ಮೆ ನೋಡುವುದಿಲ್ಲ ಅಂತ ಅವಳು ಶಪಥಗೈದದ್ದು. ಅವನ ಜಾಗಕ್ಕೆ ಬೇರೆ ಯಾರೇ ಬಂದಿದ್ದರೂ ಅವಳಿಗೇನೂ ಅನ್ನಿಸುತ್ತಿರಲಿಲ್ಲ. ಆದರೆ ಅವಳ ಭೂತಕಾಲಕ್ಕೆ ಸಂಬಂಧಿಸಿದ ವ್ಯಕ್ತಿ ಆ ಜಾಗದಲ್ಲಿರುವುದು ಅವಳಿಗೆ ಕಿರಿಕಿರಿಯಾಗತೊಡಗಿತು.ಅವನ ನಂಬರು ಬ್ಲಾಕು ಮಾಡಿದ್ದಳಾದರೂ ಕಂಪನಿಯ ವಾಟ್ಸಾಪ್‌ ಮೆಸೇಜುಗಳಲ್ಲಿ ಆತನ ಮೆಸೇಜು ಕಾಣುತ್ತಿತ್ತು. ಆತನ ನಂಬರು ಕಾಣುತ್ತಲೇ ಅವಳ ಹೃದಯ ಬಡಿತ ಏರುತ್ತಿತ್ತು. ಎದುರಿಗೆ ನೋಡಿದ ಕೂಡಲೇ ಆತನಿಗೆರಡು ತಟ್ಟಿ ಬಿಡಬೇಕು ಅನ್ನಿಸುತ್ತಿದ್ದುದನ್ನು ಬಹಳ ಕಷ್ಟಪಟ್ಟು ತಡೆದುಕೊಳ್ಳುತ್ತಿದ್ದಳು. ಅದು ಆತನಲ್ಲ, ಆತನ ಜಾಗದಲ್ಲಿ ಇರುವ ಯಾರೋ ಅಪರಿಚಿತ ಅಂತ ಎಷ್ಟು ಬಾರಿ ಮನಸ್ಸಿಗೂ-ಹೃದಯಕ್ಕೂ ಮನವರಿಕೆ ಮಾಡಿದರೂ ಅವು ಕೇಳದೇ ಹಠ ಮಾಡುತ್ತಿದ್ದವು. ಹಾಗಂತ ಅವಳು ಈ ಕೆಲಸ ಬಿಡುವಂತೆಯೂ ಇರಲಿಲ್ಲ. ಆತನೊಬ್ಬ ಬಿಟ್ಟರೆ ಕಂಪನಿ ಅವಳಿಗೆ ಅನುಕೂಲಕರವಾಗಿತ್ತು. ಅವನೊಬ್ಬನೇ ಆಕೆಯ ಕಿರಿಕಿರಿಯಾಗಿದ್ದ. ಪ್ರಮೋಷನ್‌ ಆದರೂ ಸಿಕ್ಕರೆ ಆತ ಬೇರೆ ಕಡೆ ಹೋಗಬಹುದು ಅಂತ ಕಾಯುತ್ತಿದ್ದಳು. ಇವಳ ಆತುರಕ್ಕೆ ಅವನಿಗೆ ಪ್ರಮೋಷನ್‌ ಸಿಗುವುದೇ? ಹಾಗೊಮ್ಮೆ ಪ್ರಮೋಷನ್‌ ಸಿಕ್ಕರೂ ಅದೇ ಕಂಪೆನಿಯ ಬೇರೆ ಬ್ರಾಂಚಿಗೆ ಹೋಗುತ್ತಿದ್ದನಷ್ಟೇ? ವರ್ಷಕ್ಕೊಮ್ಮೆಯಾದರೂ ಭೇಟಿಯಾಗುವ ಅವಕಾಶ ಇದ್ದೇ ಇತ್ತು.ಮೊದಲೆಲ್ಲಾ ಯಾರಾದರೂ ನಮ್ಮಿಂದ ದೂರವಾದರೆ ಮತ್ತೆ ಅವರು ನಮಗೆ ಸಿಗುತ್ತಲೇ ಇರಲಿಲ್ಲ. ಪ್ರಪಂಚದ ಯಾವುದೋ ಮೂಲೆಯಲ್ಲಿ ಕಳೆದು ಹೋಗುತ್ತಿದ್ದರು. ಅವರನ್ನು ಹುಡುಕಲು ನಾವೆಷ್ಟು ಕಷ್ಟ ಪಡಬೇಕಿತ್ತು. ನಮ್ಮ ಸಂದೇಶವನ್ನು ಅವರಿಗೆ ತಲುಪಿಸುವವರೇ ಇರುತ್ತಿರಲಿಲ್ಲ. ಆದರೆ ಈಗಿನ ಅಂತರ್ಜಾಲದ ಯುಗದಲ್ಲಿ ಯಾರೂ ಕಳೆದು ಹೋಗುವುದೇ ಇಲ್ಲ. ಒಂದು ಕಡೆಯಿಂದ ಹೋದರೆ ಮತ್ತೊಂದು ಕಡೆಯಿಂದ ಎಂಟ್ರಿ ಕೊಟ್ಟಿರುತ್ತಾರೆ. ವಾಟ್ಸಾಪ್‌, ಫೇಸ್ಬುಕ್‌ ಎಲ್ಲ ಕಡೆಯೂ ಬ್ಲಾಕ್‌ ಅವನನ್ನು ಮಾಡಿದ್ದಳು. ಆದರೆ ಅವನು ಇನ್‌ ಸ್ಟಾಗ್ರಾಮಿನಲ್ಲಿ ಸಿಕ್ಕಿದ್ದ. ಅಲ್ಲಿ ಬ್ಲಾಕ್‌ ಮಾಡಿದರೆ ಟಿಕ್‌ ಟಾಕಲ್ಲಿ ಸಿಕ್ಕಿದ್ದ. ಈಗ ಅಲ್ಲಿಯೂ ಬ್ಲಾಕ್‌ ಮಾಡಿದರೆ ನೇರವಾಗಿ ಎದುರಿಗೇ ಬಂದು ನಿಂತಿದ್ದಾನೆ. ಈಗ ಯಾವುದನ್ನು ಬ್ಲಾಕ್‌ ಮಾಡುವುದು. ತನ್ನ ಮೆದುಳನ್ನೇ ಬ್ಲಾಕ್‌ ಮಾಡಬೇಕಷ್ಟೇ.ನಮ್ಮ ಎದುರಿಗೆ ಇರುವವರ ಜೊತೆ ನಮ್ಮ ವರ್ತನೆ ನಮ್ಮ ಭೂತಕಾಲವನ್ನು ಅವಲಂಬಿಸಿಕೊಂಡಿರುತ್ತದೆ. ಎದುರಿನ ಮನುಷ್ಯ ನಮಗೆ ಅಪರಿಚಿತನಾಗಿ ಇರುವವರೆಗೂ ನಮ್ಮಲ್ಲಿ ಯಾವ ಬದಲಾವಣೆಯೂ ಉಂಟಾಗುವುದಿಲ್ಲ. ಅವರನ್ನು ಬಹಳ ಸಹಜ ಎಂಬಂತೆ ಸ್ವೀಕರಿಸಿರುತ್ತೇವೆ. ಹೊರಗೆ ಟ್ರಾವೆಲ್‌ ಮಾಡುವಾಗ ಇದು ನಮ್ಮ ಅನುಭವಕ್ಕೆ ಬಂದಿರುತ್ತದೆ. ಬಸ್ಸು ಅಥವಾ ರೈಲಿನಲ್ಲಿ ಇರುವವರು ಎಲ್ಲರೂ ನಮಗೆ ಅಪರಿಚಿತರೇ. ನಾವು ಅವರೊಂದಿಗೆ ಯಾವುದೇ ಭಾವನೆಯ ಏರಿಳಿತವಿಲ್ಲದೇ ನೆಮ್ಮದಿಯಾಗಿ ಪ್ರಯಾಣ ಮಾಡುತ್ತೇವೆ. ನಂತರ ನಮ್ಮ ಸ್ಟಾಪ್‌ ಬಂದಾಗ ಯಾವುದೇ ಹಿಂಜರಿಕೆ ಇಲ್ಲದೇ ಇಳಿದು ಬಂದಿರುತ್ತೇವೆ. ಆದರೆ ಒಬ್ಬ ವ್ಯಕ್ತಿ ನಮಗೆ ಪರಿಚಿತನಾದನೆಂದರೆ ನಮ್ಮ ನಡವಳಿಕೆಯೇ ಬದಲಾಗುತ್ತದೆ. ಭೂತಕಾಲದೊಡನೆ ಅವನ ವರ್ತನೆ ತಳುಕು ಹಾಕಿಕೊಳ್ಳುತ್ತಾ ನಮಗೆ ನಾವೇ ನರಕ ಸೃಷ್ಟಿ ಮಾಡಿಕೊಳ್ಳುತ್ತೇವೆ. ಇರಲೂ ಆಗದೇ ಓಡಿ ಹೋಗಲೂ ಆಗದೇ ಸಂಕಟ ಅನುಭವಿಸುತ್ತೇವೆ.ನೆನಪುಗಳ ಬ್ಲಾಕ್‌ ಮಾಡುಎಲ್ಲರೂ ನಮಗೆ ಅಪರಿಚಿತರಾಗಿಯೇ ಇದ್ದುಬಿಟ್ಟರೆ ಎಷ್ಟು ಚೆನ್ನಾಗಿರುತ್ತದೆ ಅಂತ ಅದೆಷ್ಟೋ ಬಾರಿ ಅನಿಸುತ್ತದೆ. ಆಗ ಯಾರೊಂದಿಗೂ ಮನಸ್ತಾಪವಿಲ್ಲದೇ ನಮ್ಮ ಪಾಡಿಗೆ ನಾವು ನೆಮ್ಮದಿಯಾಗಿರಬಹುದು. ಈಗ ಇವನೂ ಅವಳಿಗೆ ಅಪರಿಚಿತನಾಗಿದ್ದರೆ ಅವಳಿಷ್ಟು ಕಷ್ಟ ಪಡುತ್ತಿರಲಿಲ್ಲ. ಅವನ ಪರಿಚಯ ಇರುವುದರಿಂದಲೇ ಪರದಾಡುತ್ತಿದ್ದಾಳೆ. ಮರೆಯಬೇಕೆನ್ನುವ ವಿಷಯವೇ ಭೂತಾಕಾರ ತಾಳಿ ಅವಳ ಮುಂದೆ ನಿಂತಿದೆ. 'ದೇವರೇ.. ರಾತ್ರಿ ಕಳೆದು ಬೆಳಗಾಗುವಷ್ಟರಲ್ಲಿ ಆತನೊಡನೆ ಕಳೆದ ಎಲ್ಲಾ ಕ್ಷ ಣಗಳನ್ನೂ ಮರೆಸಿಬಿಡಪ್ಪ' ಅಂತ ಬೇಡಿಕೊಂಡು ಮಲಗುತ್ತಾಳೆ. ಆದರೆ ಮಾರನೇ ದಿನ ಎದ್ದಾಗ ಮೊದಲು ನೆನಪಾಗುವುದೇ ಅವನು...ಮನಸ್ಸಿನ ನೆನಪುಗಳಿಗೆ ಹೇಗೆ ಬ್ಲಾಕ್‌ ಮಾಡುವುದು ಅಂತ ಗೊತ್ತಾಗದೇ ಒದ್ದಾಡುತ್ತಿದ್ದಾಳೆ. ಈ ಒದ್ದಾಟ ಅವನಿಗೂ ಇರಬಹುದೇ?
