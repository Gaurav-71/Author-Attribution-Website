ಮನಸ್ಸನ್ನು ಬಿಝಿಯಾಗಿಡಿಹಾಗಾದರೆ ಮೊದಲು ಮನಸ್ಸಿಗೆ ಕೆಲಸ ಕಲಿಸಬೇಕು. ಆಗಲೇ ಅದು ತನ್ನೆಲ್ಲಾ ಯೋಚನೆಗಳನ್ನು ಬಿಟ್ಟು ಹಾಯಾಗಿರಲು ಸಾಧ್ಯ. ಮನಸ್ಸನ್ನು ಬಿಝಿ ಆಗಿ ಇಡುವುದು ಹೇಗೆ? ಮಿಲಿಯನ್‌ ಡಾಲರ್‌ ಪ್ರಶ್ನೆಯಾಯಿತು. ಮಹಾಭಾರತ ಯುದ್ಧದಲ್ಲಿ ಅರ್ಜುನ ಕೃಷ್ಣನಿಗೆ 'ಮನಸ್ಸನ್ನು ಕಟ್ಟಿ ಹಾಕುವುದು ಹೇಗೆ?' ಅಂತ ಕೇಳಿದನಂತೆ. ನನಗೆ ಕಟ್ಟಿ ಹಾಕುವುದೇನೂ ಬೇಕಿರಲಿಲ್ಲ. ಏಕೆಂದರೆ ಬಲವಂತವಾಗಿ ಕಟ್ಟಿದ ಮನಸ್ಸು ಒಂದಲ್ಲ ಒಂದು ದಿನ ಸಿಡಿದು ಬೀಳುತ್ತದೆ. ನನಗೆ ನನ್ನ ದಾರಿಯಲ್ಲಿಯೇ ಅವನ ನೆನಪಾಗದಂತೆ ತನ್ನ ಪಾಡಿಗೆ ತಾನಿರುವ ಮನಸ್ಸು ಬೇಕಿತ್ತು.'ನನಗೇನು ಇಷ್ಟ?' ನನ್ನನ್ನೇ ಕೇಳಿಕೊಂಡೆ. ಸಿನೆಮಾಗಳೆಂದರೆ ಬಹಳ ಇಷ್ಟ ಅಂತ ನೆನಪಾಯ್ತ. ಇನ್ನೇನು ತಡ. ಮೊಬೈಲಿನಲ್ಲಿ ಸಮಯ ಸಿಕ್ಕಾಗಲೆಲ್ಲಾ ಸಿನೆಮಾ ನೋಡಲು ಪ್ರಾರಂಭಿಸಿದೆ. ಒಂದೊಳ್ಳೆಯ ಸಿನೆಮಾ ನೋಡಿದ ಖುಷಿಯ ಮೂಡಿನಲ್ಲಿದ್ದಾಗ ಬ್ರೇಕಪ್‌ ವಿಷಯ ನೆನಪಾದರೂ ಮನಸ್ಸಿಗೆ ನೋವಾಗುತ್ತಿರಲಿಲ್ಲ. ಹಾಗೆಯೇ ಮನೆಯಲ್ಲಿ ಸುಮ್ಮನೆ ಕೂತಿರುವ ಬದಲು ಬಟ್ಟೆಯ ಮೇಲೆ ಚಿಕ್ಕಪುಟ್ಟ ಕಸೂತಿ ಮಾಡತೊಡಗಿದೆ. ಅದನ್ನು ನೋಡಿ ಎಲ್ಲರೂ ಹೊಗಳಿದ ದಿನ ನಾನಾಗಿಯೇ ಅವನನ್ನು ನೆನಪಿಸಿಕೊಂಡರೂ ಅವನ ನೆನಪಾಗುತ್ತಿರಲಿಲ್ಲ. ಅದೇ, ಖಾಲಿ ಕೂತಾಗ ಮಾತ್ರ ಅವನ ನೆನಪಾಗುತ್ತಿತ್ತಲ್ಲದೇ ಮನಸ್ಸಿಗೂ ತುಂಬಾ ಕಿರಿಕಿರಿಯಾಗುತ್ತಿತ್ತು.ಹಾಗಾದರೆ ಈ ಪ್ರೀತಿ ಅನ್ನೋದೆಲ್ಲಾ ಸುಳ್ಳಾ? ನನ್ನನ್ನು ಯಾರಾದರೂ ಹೊಗಳಿದರೆ ಅಥವಾ ನನ್ನಗಿಷ್ಟವಾದದ್ದು ಮಾಡಿದರೆ ಮನಸ್ಸಿಗೆ ಬಹಳ ಖುಷಿಯಾಗಿ ಜೀವನದಲ್ಲಿ ಏನೇ ಕೊರತೆ ಇದ್ದರೂ ಮುಚ್ಚಿಹೋಗುತ್ತದಲ್ಲ... ಹೇಗೆ? ಅಂದರೆ ನನ್ನದೂ ಸ್ವಾರ್ಥವೇ.. ನಾವು ಒಬ್ಬರನ್ನು ಪ್ರೀತಿಸಬೇಕು.. ಅವರು ನಮ್ಮನ್ನ ಬಿಟ್ಟು ಇರಲಾರದವರ ಹಾಗೆ ನಮ್ಮ ಹಿಂದೆ ಮುಂದೆ ಸುಳಿಯಬೇಕು.. ಸದಾ ನಮ್ಮನ್ನು ಅವರು ಹೊಗಳುತ್ತಿರಬೇಕು... ಆಗ ನಮ್ಮ ಮನಸ್ಸಿಗೆ ಸಂತೋಷಗೊಳ್ಳುತ್ತದೆ. ಕೇವಲ ನನ್ನ ಮನಸ್ಸಿನ ಖುಷಿಗಾಗಿ ನಾನು ಪ್ರೀತಿಸಿದೆನಾ? ಬೇರೆ ಯಾರೋ ನನ್ನನ್ನು ಹೊಗಳಿದಾಗ ಅವನನ್ನೇ ಮರೆಯುವಷ್ಟು ಈ ಮನಸ್ಸು ಸ್ವಾರ್ಥಿಯಾಯಿತಾ?ಯಾಕೋ ನಂಬಲಾಗಲಿಲ್ಲ.



ಸ್ವಲ್ಪ ದಿನ ಕಳೆದ ನಂತರ ಒಂದು ದಿನ ಅವನ ಮೆಸೇಜ್‌ ಬಂದಿತು. ಅಬ್ಬ, ಅವನಿಗೆ ನನ್ನ ನೆನಪಾಗಿದೆ ಅಂತ ಭಯಂಕರ ಖುಷಿಯಾಯ್ತು. ಹೀಗೆ ಮೆಸೇಜ್‌ ಮುಂದುವರೆಯುತ್ತಾ ನಮ್ಮಿಬ್ಬರ ನಡುವೆ ಪ್ರೀತಿ ಮತ್ತೊಮ್ಮೆ ಶುರುವಾಯಿತು. ಮತ್ತೆ ಅವನ ಓಲೈಕೆ, ಜಗಳ, ಮುನಿಸು, ಸಮಾಧಾನಿಸುವುದು ಎಲ್ಲವೂ ಶುರುವಾದವು. ಈ ಜಗಳ ಮತ್ತೊಮ್ಮೆ ತಾರಕಕ್ಕೇರಿ ಮತ್ತೆ ಬ್ರೇಕಪ್‌ ಆಗುವುದರಲ್ಲಿ ಯಾವುದೇ ಅನುಮಾನ ಇರಲಿಲ್ಲ. ಆದರೆ ಹಾಗಾದಾಗ ಮನಸ್ಸಿಗೆ ನೋವಾಗದ ಹಾಗೆ ಹೇಗೆ ಸಮಯ ಕಳೆಯಬೇಕು ಅಂತ ನನಗೆ ಗೊತ್ತಾಗಿತ್ತಲ್ಲ. ಹೇಗಿದ್ದರೂ ಇಂದಲ್ಲ ನಾಳೆ ಇವನು ಹಿಂತಿರುಗಿ ಬಂದೇ ಬರುತ್ತಾನೆ. ಅಲ್ಲಿಯವರೆಗೂ ಎಲ್ಲರಿಂದ ಸ್ವಲ್ಪ ಹೊಗಳಿಸಿಕೊಂಡು ಒಳ್ಳೆಯವಳಾಗುವ ಅಂತ ತೀರ್ಮಾನಿಸಿದೆ.ಈ ಒಳ್ಳೆಯವಳಾಗುವ ಹುಚ್ಚಿನ ಮುಂದೆ ಬ್ರೇಕಪ್‌ ನೋವು ಅನ್ನಿಸಲೇ ಇಲ್ಲ......

