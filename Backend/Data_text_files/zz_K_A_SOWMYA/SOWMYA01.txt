ಅವಳ ಒಪ್ಪಿಗೆಯ ಹಿಂದೆ ಮುಂದೆ
ಸಂಗಾತಿಯ ನಿಶ್ಚಯವಾಗುವ ವೇಳೆ ಅವಳು ಬಹಳ ಯೋಚಿಸುತ್ತಾಳೆ. ನಿರ್ಧಾರ ಹೇಳದೇ ಸತಾಯಿಸುತ್ತಾಳೆ. ಹುಡುಗಿಯರೇಕೆ ಹೀಗೆ ಮಾಡುತ್ತಾರೆ ಎನ್ನುವವರು ಇದನ್ನು ಓದಿ.
ಕೆ.ಎ.ಸೌಮ್ಯಅವಳಿಗೆ ಮನೆಯಲ್ಲಿ ಉಸಿರಾಡಲೂ ಸಹ ಆಗದ ಹಾಗೆ ಮಾಡಿ ಬಿಟ್ಟಿದ್ದರು. ಒಬ್ಬೊಬ್ಬ ಗಂಡು ಬಂದು ನೋಡಿಕೊಂಡು ಹೋದಾಗಲೂ ಮನೆಯ ಎಲ್ಲರ ದೃಷ್ಟಿ ಅವಳ ಮೇಲೆ. ಅವಳ ಅದೃಷ್ಟವೋ ಅಥವಾ ದುರದೃಷ್ಟವೋ ಗೊತ್ತಿಲ್ಲ, ಬಂದ ಗಂಡುಗಳೆಲ್ಲಾ ಅವಳನ್ನು ಒಪ್ಪಿಕೊಂಡು ಬಿಡುತ್ತಿದ್ದರು. ಈಗ ಚೆಂಡು ಅವಳ ಅಂಗಳದಲ್ಲಿ!! ಅವಳು ಹೂ ಎನ್ನಲೂ ಆಗದೇ ಉಹುಂ ಎನ್ನಲೂ ಆಗದೇ ಕಣ್ಣು ಕಣ್ಣು ಬಿಡುತ್ತಿದ್ದಳು.
ಕಾಲ ಬದಲಾಗಿದೆ ನಿಜ.
ಮೊದಲಾಗಿದ್ದರೆ ಮದುವೆಯ ವಿಚಾರದಲ್ಲಿ ಹೆಣ್ಣುಮಕ್ಕಳ ಅಭಿಪ್ರಾಯ ಕೇಳುತ್ತಲೇ ಇರಲಿಲ್ಲ. ಆದರೆ ಈಗ ಅವಳ ತೀರ್ಮಾನವೇ ಅಂತಿಮ. ಅವಳ ಇಷ್ಟಕ್ಕೆ ವಿರುದ್ಧವಾಗಿ ಯಾರೂ ಆಕೆಯನ್ನು ಯಾರಿಗೂ ಮದುವೆ ಮಾಡಿ ಕೊಡಲು ಸಾಧ್ಯವಿಲ್ಲ. ಆದರೆ ತನ್ನಿಷ್ಟದ ಗಂಡು ಸಿಗುವವರೆಗೂ ಕಾಯುವ ತಾಳ್ಮೆ ಆಕೆಗೆ ಇರುವಷ್ಟು ಮನೆಯವರಿಗಿಲ್ಲ. ಅವರಿಗೆ ಒಟ್ಟು ತಮ್ಮ ಮನೆಯ ಹೆಣ್ಣುಮಗಳು ಮದುವೆಯಾಗಿ ಗಂಡನ ಮನೆಗೆ ಹೋಗಿ ಬಿಡಬೇಕಷ್ಟೇ. ಮದುವೆ ಎಂಬ ಒಂದು ಪದವೇ ಹೆಚ್ಚಿನದು ಅವರಿಗೆ. 'ಮಗಳಿಗೆ ಇನ್ನೂ ಮದುವೆ ಮಾಡಿಲ್ವಾ?' ಎಂಬ ಜನರ ಕೊಂಕು ಮಾತನ್ನು ತಪ್ಪಿಸಿಕೊಳ್ಳಬೇಕು ಎನ್ನುವುದೊಂದೇ ಅವರ ಉದ್ದೇಶ. ಹೇಗಿದ್ದರೂ ಮದುವೆಯಾದ ಮೇಲೆ ಎಲ್ಲವೂ ಸರಿಯಾಗುತ್ತೆ ಎಂಬ ಆಶಾಭಾವ ಅವರದ್ದು.
ಆದರೆ ಆಕೆಯ ಭಾವವೇ ಬೇರೆ.
ಸ್ವಾತಂತ್ರ್ಯ ಕೈತಪ್ಪುತ್ತದಾ?ಮದುವೆಯ ನಂತರವೇ ತನ್ನ ನಿಜವಾದ ಜೀವನ ಶುರುವಾಗುತ್ತದೆ ಎಂಬ ಅರಿವು ಆಕೆಗಿದೆ. ಬೆಳಿಗ್ಗೆ ತಡವಾಗಿ ಏಳುವ ತನ್ನ ದಿನಚರಿ ಮದುವೆಯ ನಂತರ ಬದಲಾಗುತ್ತದೆ, ತನಗಿಷ್ಟ ಬಂದದ್ದು ಮಾಡುವ ಹಕ್ಕು, ತಿಂಡಿ ಮಾಡಲು ಬೇಸರವಾದರೆ ನೂಡಲ್ಸ್‌ ಮಾಡಿಕೊಳ್ಳುವ ಸ್ವಾತಂತ್ರ ಹೊರಟು ಹೋಗುತ್ತದೆ ಎಂಬುದು ಆಕೆಯ ಆತಂಕ. ಈಗ ಯಾರಪ್ಪಣೆಯನ್ನೂ ಕೇಳದವಳು ನಂತರ ಎಲ್ಲಿಗೇ ಹೋಗಬೇಕೆಂದರೂ ಗಂಡನ ಅಪ್ಪಣೆ ಕೇಳಬೇಕಾಗುತ್ತದೆ ಎಂಬೆಲ್ಲಾ ಯೋಚನೆಗಳು ಆಕೆಯ ತಲೆಯಲ್ಲಿ ನರ್ತಿಸುತ್ತವೆ. ಈ ಯೋಚನೆಗಳು ಆಕೆಯ ಬಿಪಿ ಏರಿಸಿ ಮನಸ್ಸಿನ ಜೊತೆ ದೇಹವೂ ತಾಳ ತಪ್ಪುವಂತೆ ಮಾಡುತ್ತದೆ.
ಆದರೆ ತಾನೂ ಓದಿರುವುದರಿಂದ, ಆರ್ಥಿಕವಾಗಿ ಸ್ವಾವಲಂಬಿ ಆಗಿರುವುದರಿಂದ ಎಂತಹದ್ದೇ ಗಂಡು ಬಂದರೂ ಪ್ರಸಾದವೆಂಬಂತೆ ಕಣ್ಣಿಗೊತ್ತಿಕೊಂಡು ಮದುವೆಯಾಗಬೇಕಾದ ಅವಶ್ಯಕತೆಯೂ ತನಗೆ ಇಲ್ಲ ಎಂಬ ಅರಿವೂ ಆಕೆಗಿದೆ. ತನ್ನ ಇಚ್ಛೆಗೆ ತಕ್ಕಂತಹ, ತನಗೆ ಹೊಂದುವಂತಹ, ತನಗಿಂತ ಹೆಚ್ಚು ಓದಿರುವ, ಹೆಚ್ಚು ಸಂಬಳ ತರುವ, ನೋಡಲು ಚಂದ ಇರುವ ಹುಡುಗನನ್ನು ಆಕೆ ಬಯಸುವುದು ಸಹಜವಾಗಿದೆ. ಇದಕ್ಕಿಂತಲೂ ಹೆಚ್ಚಾಗಿ ತನ್ನ ಮನಸ್ಥಿತಿಗೆ ಹೊಂದುವಂತಹ ಗಂಡು ಬೇಕಿದೆ ಆಕೆಗೆ.ತನ್ನ ಮತ್ತು ತನ್ನ ಆರೋಗ್ಯದ ಬಗ್ಗೆ ಪೂರ್ತಿ ಕಾಳಜಿ ಇರುವ, ತನಗೆ ಅಡುಗೆ ಮಾಡಲಾಗಲಿಲ್ಲವೆಂದರೆ ಅದನ್ನೇ ಒಂದು ರಂಪ ಮಾಡದೇ ಹೋಟೆಲ್ಲಿನಿಂದ ತನಗೂ ಸೇರಿಸಿ ಪಾರ್ಸೆಲ್‌ ತರುವ, ಹಬ್ಬ-ಹರಿದಿನಗಳಂದು ಸೀರೆ ಉಟ್ಟುಕೋ ಎಂದು ಗೋಗರೆಯದಿರುವ, ತಾನು ಹೇಗಿದ್ದರೂ ತನ್ನನ್ನು ಒಪ್ಪುವ ಆತ್ಮಸಂಗಾತಿಯ ಹುಡುಕಾಟದಲ್ಲಿದ್ದಾಳೆ ಆಕೆ. ಒಂದೇ ರೀತಿಯ ಅಭಿರುಚಿ ಇರುವವರು ಸಿಗುವುದು ಕಷ್ಟ ನಿಜ. ಆದರೆ ಮತ್ತೊಬ್ಬರ ಅಭಿರುಚಿಯನ್ನು ಗೌರವಿಸುವವರಾದರೂ ಸಿಗಬೇಕಲ್ಲವೇ? ಒಂದೋ ಅಥವಾ ಎರಡೋ ಭೇಟಿಗಳಲ್ಲಿ ಅವನ ಪೂರ್ತಿ ಮನಸ್ಸನ್ನು ಬಗೆದು ನೋಡಲು ಸಾಧ್ಯವೇ?
**
