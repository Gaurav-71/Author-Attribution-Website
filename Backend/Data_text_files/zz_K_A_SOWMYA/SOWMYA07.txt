ಮನಸಿಗೊಂದು ಮಾತು ಕಲಿಸಿ
ಗಾಯಗೊಂಡ ಮನಕ್ಕೆ ಮುಲಾಮು ಬೇಕು. ಅದನ್ನು ಹಚ್ಚದಿದ್ದರೆ ಆ ಗಾಯ ಇನ್ನಷ್ಟು ತೀವ್ರವಾಗುತ್ತದೆ. ಎಲ್ಲಿದೆ ಆ ಮುಲಾಮು? ಮನಸ್ಸಿನ ನೋವಿಗೆ ಸಮಾಧಾನ ಕಂಡುಕೊಳ್ಳುವ ಈ ಬಗೆ...ಕೆ.ಎ.ಸೌಮ್ಯ

ವಿಧಿಯಿಲ್ಲ, ಒಪ್ಪಿಕೊಳ್ಳಲೇಬೇಕು. ಅವನನ್ನು ಮರೆತು ಹೊಸ ಜೀವನ ಶುರು ಮಾಡಲೇಬೇಕು. ಘಳಿಗೆ ಘಳಿಗೆಗೂ ನೆನಪಾಗುತ್ತಿದ್ದ ಅವನ ನೆನಪು ಈಗಿಲ್ಲ. ಆದರೆ ನನ್ನ ಪ್ರೀತಿ ನೆನೆದು ಬಹಳ ನೋವಾಗುತ್ತಿದೆ. ಪ್ರತೀ ಬಾರಿಯೂ ನಮ್ಮಿಬ್ಬರ ನಡುವೆ ಜಗಳವಾದಾಗ ನಾನೇ ಮುಂದಾಗಿ ಅವನನ್ನು ಮಾತನಾಡಿಸಿಬಿಡುತ್ತಿದ್ದೆ. ಆದರೆ ಈ ಬಾರಿ ಯಾಕೋ ಹಾಗೆ ಮಾಡಬೇಕು ಅಂತ ಅನ್ನಿಸುತ್ತಿಲ್ಲ. ಇವನೊಂದಿಗೆ ಇದ್ದು ಕಣ್ಣೀರು ಹಾಕುವುದಕ್ಕಿಂತ ದೂರಾಗುವುದೇ ಒಳ್ಳೆಯದು ಎನಿಸುತ್ತಿದೆ.ಆದರೆ ಹಾಗೆ ನಿರ್ಧಾರ ಮಾಡುವುದು ಸುಲಭ. ಅದರಂತೆ ನಡೆದುಕೊಳ್ಳುವುದು ಕಷ್ಟ. ಈ ಮನಸ್ಸೋ... ಕ್ಷ ಣಕ್ಕೊಂದು ಬಾರಿ ಬಣ್ಣ ಬದಲಾಯಿಸುತ್ತದೆ. ಒಮ್ಮೆ ಅವನು ಮಾಡಿದ್ದು ಸರಿ ಎಂದರೆ, ಮತ್ತೊಮ್ಮೆ ನಾನು ಮಾಡಿದ್ದೇ ಸರಿ ಎನ್ನುತ್ತದೆ. ಯಾರು ಸರಿಯೋ ಯಾರು ತಪ್ಪೋ? ನನ್ನ ಮನಸ್ಸಿಗೆ ನೋವಾದದ್ದಂತೂ ನಿಜ ತಾನೇ? ಅಂತ ಹೇಳಿಕೊಂಡು ಅದರ ಬಾಯಿ ಮುಚ್ಚಿಸುತ್ತೇನೆ. ಈಗ ಅವನ ಅನುಪಸ್ಥಿತಿಯಲ್ಲಿ ಮನಸ್ಸು ಹಿಂದೆ ನಡೆದದ್ದನ್ನೇ ನೆನಪಿಸುತ್ತಾ ಕೊರಗದಂತೆ ಮಾಡಲು ದಾರಿ ಹುಡುಕಬೇಕಿದೆ. ಒಮ್ಮೊಮ್ಮೆ ಈ ಮನಸ್ಸು ಸಹ ಯಾವುದೇ ವಿಲನ್ನಿಗೂ ಕಡಿಮೆ ಇಲ್ಲದ ಹಾಗೆ ಐಡಿಯಾ ಕೊಡುತ್ತದೆ. 'ಅವನಿಲ್ಲದಿದ್ರೆ ಏನಂತೆ, ಅವನಂತಹ ನೂರಾರು ಹುಡುಗರು ಸಿಗ್ತಾರಪ್ಪ' ಅಂತ ನಮ್ಮನ್ನೇ ಹಳ್ಳಕ್ಕೆ ಬೀಳಿಸಲು ನೋಡುತ್ತದೆ. ಆದರೆ ಯಾರನ್ನೋ ಮರೆಯಲು ನಾವು ಮತ್ಯಾರನ್ನೋ ಇಷ್ಟಪಡುವುದು ಇದಕ್ಕೆ ಪರಿಹಾರ ಎಂದು ಅನ್ನಿಸುವುದಿಲ್ಲ. ಏಕೆಂದರೆ ನೊಂದ ಮನಸ್ಸು ಕದಡಿದ ಕೊಳದ ಹಾಗೆ. ಸರಿಯಾದ ನಿರ್ಧಾರ ತೆಗೆದುಕೊಳ್ಳಲಾಗದೇ ಚಡಪಡಿಸುತ್ತಿರುತ್ತದೆ. ಅಂತಹಾ ಸಮಯದಲ್ಲಿ ಬೇರೆ ಯಾರದೋ ಮೇಲಿನ ಕೋಪಕ್ಕೆ ಮುಂದಾಲೋಚನೆ ಇಲ್ಲದೇ ಮತ್ಯಾರನ್ನೋ ನಮ್ಮ ಜೀವನದೊಳಗೆ ಬಿಟ್ಟುಕೊಂಡರೆ ಕಡೆಗೆ ಅವನೂ ಇಲ್ಲದೇ, ಇವನೂ ಇಲ್ಲದೇ ನೋವು ಅನುಭವಿಸಬೇಕಾದವರು ನಾವೇ.

ಅವನನ್ನು ಮರೆಯಲು ಮತ್ತೊಬ್ಬರನ್ನು ಪ್ರೀತಿಸಿದರೆ ಈ ಮೊದಲು ಅವನನ್ನು ಪ್ರೀತಿಸಿದ್ದೇ ನೆನಪಾಗಿ ಮತ್ತಷ್ಟು ನೋವಾಗುತ್ತದೆ. ಬದಲಿಗೆ ಈ ಪ್ರೀತಿ ಅನ್ನುವುದನ್ನೇ ಮರೆತು ಬಿಡಬೇಕು ಅಂತಹ ಕೆಲಸದಲ್ಲಿ ತೊಡಗಿಕೊಳ್ಳಬೇಕು ಅಂತ ನಿರ್ಧರಿಸಿದೆ. ಆದರೆ ಆಫೀಸಿನ ಕೆಲಸದಲ್ಲಿ ಮೈ ಮರೆತಿದ್ದಾಗಲೂ ಈ ವಿಷಯ ನೆನಪಾಗಿ ಕಿರಿಕಿರಿಯಾಗತೊಡಗಿತು. ನಾನು ಕೆಲಸ ಮಾಡುತ್ತಿದ್ದಾಗಲೂ ನೆನಪಾಗುತ್ತದೆ ಎಂದರೆ ದೇಹಕ್ಕೆ ಮಾತ್ರವೇ ಕೆಲಸ ಸಿಗುವುದು, ಮನಸ್ಸು ಯಾವುದೇ ಕೆಲಸ ಇಲ್ಲದೇ ಫ್ರೀ ಆಗಿರುತ್ತದೆ ಅಂತ ಜ್ಞಾನೋದಯವಾಯ್ತು.

