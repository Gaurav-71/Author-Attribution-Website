ಅಪ್ಸರೆಯ ಬೆನ್ನ ಹತ್ತಿ…..                                                      ಅಧ್ಯಾಯ – 5
            ಝಾಬಾನನ್ನು ಒಪ್ಪಿಸಲು ನಮಗೆ ಸಲ್ಪ ಹೆಚ್ಚು ಸಮಯವೇ ಹಿಡಿಯಿತು. ಕಡೆಗಂತೂ ಅವನು ನನ್ನ ಉತ್ಕೃಷ್ಟ ಯೋಜನೆಯ ವರ್ಕಿಂಗ್ ಪಾರ್ಟನರ್ ಆದ. ಕುಟ್ಟಿಯಂತೂ ನನ್ನ, ಮಾತು ಕೇಳಿ ಕುಣಿದ.
            “ಗೆಳೆಯ ಕೋಬರ್!” ಅವನು ನನ್ನನ್ನೇ ನೋಡಿದ, “ಬೇವರ್ಸಿ ನನ್ಮಗಂದು . . . ಇದು ನನಗೆ ಹೊಳೆಯಲೇ ಇಲ್ಲವಲ್ಲ! ಝಾಬಾನ ಗಡ್ಡವನ್ನು ಬೋಳಿಸಿದರೆ ಅವನು ಬಾಬಾರಂತೆ ಕಾಣಿಸ್ತಾನೆ ಅನ್ನೋದ್ರಲ್ಲಿ ಅನುಮಾನವಿಲ್ಲ. ಝಾಬಾನನ್ನು ತ್ರಿಕಾಲಜ್ಞಾನಿ ಸನ್ಯಾಸಿ ರೂಪದಲ್ಲಿ ಮುಂದೆ ತಂದು ಸಾವಿರಾರು-ಯಾಕೆ, ಲಕ್ಷಾಂತರ ರೂಪಾಯಿಗಳನ್ನು ಹಳ್ಳಿಯ ಮೂರ್ಖ ಜನರಿಂದ ಕಕ್ಕಿಸಬಹುದು. ನಿನ್ನ ಮಾತು ನಿಜ.”
            “ನಾನು . . . ನಾನು ನಿಮ್ಮ ಹಾಗೆ ಲೋಫರ್ ಅಲ್ಲ.” ಝಾಬಾ ನನ್ನ ಯೋಜನೆ ಕೇಳಿ ಮೊದಲು ನರ್ವಸ್ ಆದ. “ನಾನು ಶ್ರೇಷ್ಠ ವಂಶದ ನೀಗ್ರೋ, ನನ್ನ ವಂಶದಲ್ಲಿ ಇದುವರೆಗೂ ಮೋಸ ಮಾಡುವ ವಿಚಾರವೇ ಯಾರಿಗೂ ಬಂದಿಲ್ಲ.”
            “ಹಾಗಾದ್ರೆ ನೀನು ಈ ಸಂಪ್ರದಾಯವನ್ನು ಪ್ರಾರಂಭ ಮಾಡಬೇಕಾಗುತ್ತೆ” ಅವನ ತರ್ಕ ಕೇಳಿ ಕುಟ್ಟಿ ಸ್ಪಷ್ಟತೆಯಿಂದ ಹೇಳಿದ.
            “ಇಲ್ಲ! ಇದು ಸಾಧ್ಯ,ವಿಲ್ಲ” ಅವನು ಗರ್ಜಿಸಿದ.
            “ಸರಿ, ಅಂಥ ರಗಳೆ ಕೆಲಸಗಳನ್ನು ನಾವು ಮಾಡ್ತೀವಿ. ಆದರೆ. ಪ್ರತಿ ತಿಂಗಳು ಬಾಡಿಗೆ ಚುಕ್ತ ಮಾಡೋದಕ್ಕೆ ನೀನು ದುಲಈಯತ್ತ ಹೋಗು”.
            ಕುಟ್ಟಿಯ ಈ ಬೆದರಿಕೆ ಕೆಲಸ ಮಾಡಿತು. ದುಲಈಳ ಹೆಸರು ಕೇಳಿದೊಡನೆಯೇ ಝಾಬಾ ತಣ್ಣಗಾದ. ಈಗ ಅವನೆದುರು ಎರಡೇ ಮಾರ್ಗಗಳಿದ್ದವು-ನಮ್ಮೊಂದಿಗೆ ಸೇರಿಕೊಳ್ಳುವುದು ಅಥವಾ ದುಲಈಯನ್ನು ಖುಷಿಪಡಿಸುವುದು. ಅವನು ಮೊದಲ ಮಾರ್ಗವನ್ನೇ ಖುಷಿಯಿಂದ ಒಪ್ಪಿಕೊಂಡ. ನಾವು ಮೂವರೂ ಸೂರ್ಯೋದಯವಾಗುತ್ತಲೇ ಹೊರಟುಬಿಟ್ಟೆವು.
            ಸ್ವಲ್ಪ ದೂರ ಹೋದಾಗ ನಮಗೆ ಜರ್ಮನ್ ಟೂರಿಸ್ಟ್ ಎದುರಾದ. ಕುತ್ತಿಗೆಗೆ ದುರ್ಬೀನು ನೇತು ಹಾಕಿಕೊಂಡು ಮಾರ್ನಿಂಗ್-ವಾಕ್ ಮಾಡುವ ಸಮಯ ಅವನದಾಗಿತ್ತು.
            “ಹೇಗಿದ್ದೀರ, ತ್ರೀ ಮಸ್ಕೆಟೀಯರ್ಸ್! ಅವನು ಸ್ಟ್ರೈಲಾಗಿ ಹಕ್ಕ. ನಾವು ಅವನೆಡೆಗೆ ನೋಡಲೂ ಇಲ್ಲ. ಬೆಳ್ಳಂ-ಬೆಳಿಗ್ಗೆಯೇ ಅವನ ಮುಖ ಕಂಡು ನಮ್ಮ ಇಡೀ ದಿನವನ್ನು ಹಾಳು ಮಾಡಿಕೊಳ್ಳಲು ನಾವು ಬಯಸುತ್ತಿರಲಿಲ್ಲ. ವಿಶೇಷವಾಗಿ ನಾನು ಮತ್ತು ಕುಟ್ಟಿ ಈ ಬಗ್ಗೆ ಎಚ್ಚರದಿಂದಿದ್ದವು.
            ನಾವು ಕೇವಲ ಕಾಜಾವನ್ನು ಮಾತ್ರ ಧರಿಸಿದ್ದೆವು, ನಾವಿಬ್ಪರು ತುಂಬಾ ಖುಷಿಯಾಗಿದ್ದೆವು.
            ಝಾಬಾ, ಕಾಚಾ ಹಾಕಿಕೊಳ್ಳಲಿಲ್ಲ. ಜೇನುಗೂಡಿನಂತಹ ಅವನ ಗಡ್ಡವೂ ಸರಿಯಾಗಿಯೇ ಇತ್ತು. ಅವನು ಕೇವಲ ಒಂದು ನಿಲುವಂಗಿಯನ್ನು ಧರಿಸಿದ್ದ. ಈ ನಿಲುವಂಗಿಯನ್ನು ದುಲಈಯ ಒಂಬತ್ತು ಗಜದ ಸೀರೆಯಿಂದ ಸಿದ್ಧಪಡಿಸಿದ್ದೆವು.
            ದುಲಈಗೆ ತನ್ನ ಬಿಳಿಯ ಸೀರೆಯೊಂದು ಕಣ್ಮರೆಯಾದ ವಿಷಯ ತಿಳಿದರೆ, ಖಂಡಿತ ಅವಳು ಸುಮ್ಮನಿರುವುದಿಲ್ಲ. ಆದರೆ ನಮಗೆ ಅವಳ ಚಿಂತೆಯಿರಲಿಲ್ಲ. ಭವಿಷ್ಯದ ಚಿಂತೆ ನಮಗಿರಲಿಲ್ಲ. ನಾವು ವರ್ತಮಾನದಲ್ಲಿ ಬದುಕುವುದನ್ನು ಕಲಿತಿದ್ದೆವು.
            ಆದರೂ-
            ಚಿಂತೆಯೊಂದು ನಮ್ಮನ್ನು ಕಾಡಿಸುತ್ತಿತ್ತು. ಝಾಬಾ ಸ್ವಲ್ಪ ಗಂಭೀರನಾಗಿದ್ದ. ಅವನ ಈ ಗಾಂಭೀರ್ಯ ನಮಗೆ ಲಾಭದಾಯಕವೇ ಆಗುವುದೆಂಬ ವಿಶ್ವಾಸ ನನಗಿತ್ತು. ಮಹಾತ್ಮರಂತೂ ಗಂಭೀರವಾಗಿಯೇ ಇರುತ್ತಾರೆ. ಝಾಬಾ ಈಗ ಹೇಳಿ ಮಾಡಿಸಿದಂತಹ ಸನ್ಯಾಸಿಯಾಗಿದ್ದರೆ ನಾವಿಬ್ಪರೂ ಅವನಿಗೆ ಹೇಳಿಮಾಡಿಸಿದಂತಹ ಶಿಷ್ಯರಾಗಿದ್ದೆವು. ಅದೂ ಲಂಗೋಟಿ ಶಿಷ್ಯರು! ಇಂದು ಅವನ ಪ್ರತಿಯೊಂದು ಆಜ್ಞೆಯನ್ನೂ ನಾವು ಪಾಲಿಸಬೇಕಾಗಿತ್ತು.
            ಮಧ್ಯಾಹ್ನಕ್ಕೂ ಮೊದಲು ನಾವೊಂದು ಹೊಸ ಹಳ್ಳಿಗೆ ಹೋದೆವು. ಈ ಹಳ್ಳಿಯಲ್ಲಿ ಈ ಹಿಂದೆ ನಾವು  ಕಾಲನ್ನೂ ಇಟ್ಟಿರಲಿಲ್ಲ. ನಾವು ನಿಶ್ಚಿಂತೆಯಿಂದ ಒಂದು ದಟ್ಟ ವೃಕ್ಷದ ನೆರಳಿನಲ್ಲಿ ಹಳ್ಳಿಯ ಅಂಚಿನಲ್ಲಿ ಝಾಬಾನನ್ನು ಪ್ರತಿಷ್ಠಾಪಿಸಿದೆವು. ಝಾಬಾ ಒರಿಜಿನಲ್ ಸನ್ಯಾಸಿಯಂತೆ ತೊಗಟೆಗೊರಗಿ ಕೂತ. ನಾವಿಬ್ದರು ಶಿಷ್ಯರು ಒಂದೊಂದು ಕಾಲನ್ನು ನಮ್ಮ-ನಮ್ಮ ಮಡಿಲಲ್ಲಿಟ್ಟುಕೊಂಡು ಒತ್ತಲಾರಂಭಿಸಿದೆವು. ಬಾ ಒಮ್ಮೆ ಕುಟ್ಟಿಯನ್ನು ನೋಡಿದರೆ ಒಮ್ಮೆ ನನ್ನನ್ನು ನೋಡುತ್ತಿದ್ದ. ಮನಸ್ಸಿನಲ್ಲಿ ಅವನು ಮುಳ್ನಗುತ್ತಿದ್ದಾನೆಂದು ಅವನ ಅರಳಿದ ಮುಖ ಹೇಳುತ್ತಿತ್ತು. ಇಂಥ ಫೈವ್-ಸ್ಟಾರ್ ಸೇವೆಯ ಸುಖ ನಿತ್ಯ ಸಿಗುವುದಾದರೆ ಅವನು ನಮ್ಮೊಂದಿಗೆ ನಿತ್ಯ ಬರುತ್ತಾನೆ!
            ಅರ್ಧ ಗಂಟೆ ಅವನ ಕಾಲುಗಳನ್ನು ಒತ್ತುತ್ತಿದ್ದರೂ ಒಂದು ಪಕ್ಷಿಯೂ ಬರಲಿಲ್ಲ. ಹದಿಮೂರು ನಿಮಿಷಗಳು ಮತ್ತೆ ಕಳೆದಾದ ಮೇಲೆ ದೂರದಲ್ಲಿ ಓರ್ವ ಬರುತ್ತಿರುವುದು ಕಾಣಿಸಿತು. ಮೂಲ ಯೋಜನೆಗನುಸಾರವಾಗಿ ಝಾಬಾ ಕಣ್ಣುಗಳನ್ನು ಮುಚ್ಚಿಕೊಂಡ. ನಾನು ಮತ್ತು ಕುಟ್ಟಿ ಕೂಡಲೇ ಅವನ ಕಾಲುಗಳನ್ನು ಒತ್ತಲಾರಂಭಿಸಿದವು.
            “ಬಾಬಾ! ಒಂದು ರೂಪಾಯಿಗೆ ನೂರು ಮತ್ತು ನೂರಕ್ಕೆ ಸಾವಿರ ರೂಪಾಯಿ ಮಾಡುವ ವಿದ್ಯೆಯನ್ನು ಹೇಳಿ” ನಾವು ಗಟ್ಟಿಯಾಗಿ ಹೇಳಲಾರಂಭಿಸಿದೆವು.
            ಆ ವ್ಯಕ್ತಿ ಸಮೀಪಕ್ಕೆ ಬಂದು ಗಮನವಿಟ್ಟು ನಮ್ಮ ಮಾತನ್ನು ಕೇಳಿದ ಅನಂತರ ನನ್ನ ಪಕ್ಕದಲ್ಲಿ ಕುಕ್ಕುರುಗಾಲಿನಲ್ಲಿ ಕೂತು ಮೆಲ್ಲನೆ ವ್ರಶ್ನಿಸಿದ, “ಏನಪ್ಪಾ, ಈ ಬಾಬಾ ಯಾರು”
            “ನೀವು… ಬಾಬಾರವರ ಹೆಸರನ್ನು ಕೇಳಿಲ್ವಾ” ನಾನು ಮೆಲ್ಲನೆ ಪ್ರಶ್ನಿಸಿದೆ. ಅವನು ‘ಉಹೂಂ’ ಎಂದ ಮೇಲೆ ಹೇಳಿದ “ಅವರ ಚಮತ್ಕಾರಗಳ ಬಗ್ಗೆಯೂ ಸಾಕಷ್ಟು ಕೇಳಿದ್ದೇನೆ. ಆದರೆ ಇದುವರೆಗೆ ಅವರ ದರ್ಶನ ಮಾತ್ರ ಆಗಿರಲಿಲ್ಲ.”
            “ಈ ಝಾಬಾ ಬಾಬಾ, ಶ್ರೀ. . . ಬಾಬಾರವರ ಗುರುಗಳು” ನಾನು ಝಾಬಾನೆಡೆಗೆ ಸಂಜ್ಞೆ ಮಾಡಿದೆ.
            ಕತ್ತೆಯೊಂದು ಹಿಂದಿನಿಂದ ಜಾಡಿಸಿ ಒದ್ದ ಹಾಗೆ ಆ ವ್ಯಕ್ತಿ ಝಾಬಾನೆದುರು ಸಾಷ್ಟಾಂಗ ನಮಸ್ಕಾರ ಮಾಡಿದ. ಅನಂತರ ಜೇಬಿನಿಂದ ಐದು ರೂಪಾಯಿಯ ನೋಟನ್ನು ಹೊರತೆಗೆದು ನನ್ನೆಡೆಗೆ ಚಾಚಿದ. ಅವನ ಕೈಯಿಂದ ನೋಟನ್ನು ಪಡೆದು ಅದನ್ನು ಝಾಬಾನೆದುರು ಇಡುತ್ತಾ ಅವನ ಪರವಾಗಿ ನಾನು ಝಾಬಾನನ್ನು ವಿನಂತಿಸಿಕೊಂಡೆ, “ಬಾಬಾ, ನಮಗಲ್ಲದಿದ್ದರೂ, ಕಡೇ ಪಕ್ಷ ಈ ಬಡವನನ್ನಾದರೂ ಉದ್ಧಾರ ಮಾಡಿ! ಇವನ ಈ ಐದು ರೂಪಾಯಿಯನ್ನು ಐನೂರು ರೂಪಾಯಿ ಮಾಡಿ!”
            ಝಾಬಾ ಒಂದು ಕಣ್ಣು ತೆರೆದು, ನೋಟನ್ನು ಮೂಗಿಗೆ ಹಿಡಿದು ಮೂಸಿದ. ಅನಂತರ ಅದನ್ನು ಚೂರು ಚೂರು ಮಾಡಿ ಕಣ್ಣು ಮುಚ್ಚಿಕೊಂಡ. ಆ ವ್ಯಕ್ತಿ, ನಾನು ಮತ್ತು ಕುಟ್ಟಿ ಸ್ತಬ್ಧರಾದೆವು. ಮೂಲ ಯೋಜನೆಗನುಸಾರವಾಗಿ ಅಲ್ಪ ಹಣವನ್ನು ಅದರ ಮಾಲಿಕನಿಗೊಪ್ಪಿಸಿ, ದೊಡ್ಡ ಮೊತ್ತದ ಹಣವನ್ನು ಬೇಡ ಬೇಕಾಗಿತ್ತು. ಆದರೆ ಝಾಬಾ, ತಾನು ಮಾಯೆ-ಮೋಹವನ್ನು ಮೀರಿದ್ದೇನೆಂಬ ಭಾವನೆಯನ್ನು ವ್ಯಕ್ತಪಡಿಸಿದ್ದ.
            ನಾನು ಈ ಬಗ್ಗೆ ಹೆಚ್ಚು ಯೋಚಿಸಬೇಕೆಂದಿದ್ದೆ, ಅದಕ್ಕೂ ಮೊದಲೇ ಕುಟ್ಟಿ ಸೂತ್ರ ಹಿಡಿದು ಆ ವ್ಯಕ್ತಿಗೆ ಗಟ್ಟಿಯಾಗಿ ನಿಂದಿಸಿ ಹೇಳೀದ, “ನಿನ್ನ ಕೇವಲ ಐದು ರೂಪಾಯಿಗೆ ಬಾಬಾ ಚಮತ್ಕಾರವನ್ನು ತೋರಿಸೋದಿಲ್ಲ, ಹೋಗು! ಇನ್ನೂರೋ ಐನೂರೋ ತಗೊಂಡು ಬಂದು ಧನ್ಯನಾಗು!”
            ಆ ವ್ಯಕ್ತಿ ಸರದಿ ಪ್ರಕಾರ ನಮ್ಮಲ್ಲಿ ಕ್ಷಮೆಯಾಚಿಸಿ ಹಳ್ಳಿಯೆಡೆಗೆ ಓಡಿದ, ಸ್ವಲ್ಪ ಹೊತ್ತಿಗೆ ಎತ್ತಿನಗಾಡಿಯಲ್ಲಿ ಇನ್ನೂ ನಾಲ್ವರನ್ನು ಕರೆತಂದ. ಆ ಐವರೂ ಪ್ರಪ್ರಥಮವಾಗಿ ಝಾಬಾ ಬಾಬಾನಿಂದ ಆಶೀರ್ವಾದ ಪಡೆದು ಅನಂತರ ಜತೆಗೆ ತಂದಿದ್ದ ಗಂಟನ್ನು ಬಿಚ್ಚಿದರು. ಅವನು ಸಾವಿರ ರೂಪಾಯಿಗಳನ್ನು ತಂದಿದ್ದರೆ, ಅವನ ಇನ್ನಿಬ್ಪರು ಪರಿಚಿತರು ಹತ್ತು ಹತ್ತು-ರೂಪಾಯಿಗಳ ಕಟ್ಟನ್ನೇ ತಂದಿದ್ದರು. ಉಳಿದಿಬ್ಬರ ದುಡ್ಡಿನ ಚೀಲಗಳು, ನಾಣ್ಯಗಳಿಂದ ಝಣ-ಝಣ ಎನ್ನುತ್ತಿದ್ದವು. ಸುಮಾರು ಏಳೆಂಟು ಸಾವಿರ ರೂಪಾಯಿಗಳನ್ನು ಕಂಡು ನಮ್ಮೆದೆ ಅರಳಿತು.
            ಝಾಬಾ ಮತ್ತೆ ಒಂದು ಕಣ್ಣು ತೆರೆದ. ನೋಟುಗಳು ಮತ್ತು ನಾಣ್ಯಗಳನ್ನು ಕಂಡು ಎರಡನೆಯ ಕಣ್ಣು ತನ್ನಷ್ಟಕ್ಕೆ ತಾನೇ ತೆರೆದುಕೊಂಡಿತು. ಆದರೂ ಅವನು ಸಂಯಮದಿಂದಿದ್ದ. ಆ ರಾಶಿಯಿಂದ ನೋಟೊಂದನ್ನು ಎತ್ತಿಕೊಂಡು ಮೂಸಿ ನೋಡಿ, ಸಂತೋಷ ವ್ಯಕ್ತಪಡಿಸಿದ.
            ವೇದಿಕೆಯ ಮೇಲೆ ಪ್ರಮುಖ ಪಾತ್ರಗಳು ಮಹತ್ವದ ನಟನೆಯನ್ನು ತೋರಿಸಬೇಕಾಗುತ್ತದೆ. ಇಲ್ಲಿ ಝಾಬಾ ಹೀರೋ ಆಗಿದ್ದ. ಅವನ ರೋಲ್ ಸುಮಾರಾಗಿ ಮುಗಿದಿತ್ತು. ಈಗೆಲ್ಲವೂ ಕುಟ್ಟಿಯ ನಟನೆಯನ್ನು ಅವಲಂಬಿಸಿತ್ತು. ಕುಟ್ಟಿ, ‘ಐವರು ಮೂರ್ಖರನ್ನು’ ಸ್ನಾನಕ್ಕಾಗಿ ನದಿಗೆ ಕರೆದೊಯ್ಯಬೇಕಾಗಿತ್ತು. ಅಲ್ಲಿ ಅವರೆಲ್ಲರ ಕಣ್ಣುತಪ್ಪಿಸಿ ಅವನು ನಮ್ಮ ಬಳಿಗೆ ಓಡಿಬರಬೇಕಿತ್ತು. ಈ ಮಧ್ಯೆ ನಾವಿಬ್ಪರು ನೋಟು-ನಾಣ್ಯಗಳನ್ನು ಗಂಟುಕಟ್ಟಿ ಸಿದ್ಧರಾಗಬೇಕಿತ್ತು. ಆದರೆ ಇದೆಲ್ಲಾ ಸುಲಭದ ಮಾತಾಗಿರಲಿಲ್ಲ.
            ಕುಟ್ಟಿ ಏನೋ ಹೇಳಬೇಕೆಂದಿದ್ದ, ಆದರೆ ಅವನ ತುಟಿಗಳಿಗೆ ಹೊಲಿಗೆ ಹಾಕಿದಂತಾಯಿತು. ಅವನ ದೃಷ್ಟಿ ದೂರದಲ್ಲಿ ಬರುತ್ತಿದ್ದ ಒಬ್ಪ ಪೊಲೀಸಿನವನ ಮೇಲೆ ಬಿತ್ತು. ಪೊಲೀಸಿನವ ಅಡ್ಡಾಡುತ್ತಾ ಈ ಕಡೆಗೇ ಬರುತ್ತಿದ್ದ. ಅವನ, ಕಾಗೆಯ ರೆಕ್ಕೆಗಳಂತೆ ಹಾರುವ ಮೀಸೆಯನ್ನು ನೋಡಿ ಝಾಬಾನಿಗೆ ಆಕಾಶವೇ ಕಳಚಿ ಬಿದ್ದಂತಾಯಿತು. ಕಾಲುಗಳು ಸಡಿಲಗೊಂಡವು. ಗಾಜಿನಂತಹ ಕಣ್ಣುಗಳು ನಿಸ್ತೇಜಗೊಂಡವು. ಝಾಬಾನ ಕಾಲುಗಳನ್ನು ನಾವು ಒತ್ತಿ ಹಿಡಿದಿರದಿದ್ದರೆ, ಅವನಾಗಲೇ ಓಟ ಕಿತ್ತು ಬಿಡುತ್ತಿದ್ದ!
            ನಮಗೇನೂ ಹೊಳೆಯದಿದ್ದಾಗ ನಾವು ಅವನ ಕಾಲುಗಳನ್ನು ಹೊಸದಾಗಿ ಒತ್ತಲು ಪ್ರಾರಂಭಿಸಿದೆವು. ಜತೆಗೇ ಟೇಪ್-ರೆಕಾರ್ಡರ್ ನಂತೆ ಹಳೆಯ ರಾಗವನ್ನೇ. “ಬಾಬಾ, ಒಂದು ರೂಪಾಯಿಗೆ ನೂರು ರೂಪಾಯಿ ಯಾಗುವ, ನೂರು ರೂಪಾಯಿಗೆ ಸಾವಿರ ರೂಪಾಯಿಯಾಗುವ ವಿದ್ಯೆಯನ್ನು ಹೇಳಿ” ಎನ್ನಲಾರಂಭಿಸಿದೆವು.
            ಝಾಬಾ ಮತ್ತೊಮ್ಮೆ ಧೈರ್ಯ ವಹಿಸಿ ಒಂದು ಕಣ್ಣನ್ನು ತೆರೆದು, ತಮಾಷೆಯಾಟ ನೋಡುವವರಂತೆ ನಿಂತಿದ್ದ ಪೊಲೀಸಿನವನ ಮೇಲೆ ದೃಷ್ಟಿ ಹರಿಸಿದ. ಕೂಡಲೇ ನಖಶಿಖಾಂತ ಕಂಪಿಸಿದರೂ ಹೆದರದೆ ಹೊಸ ಉಪಾಯವೊಂದನ್ನು ಮಾಡಿದ.
            ಶಿಷ್ಯರಾದ ನಮ್ಮಿಬ್ಪರನ್ನೂ ಕೆಂಗಣ್ಣುಗಳಿಂದ ನೋಡುತ್ತಾ ಸರದಿಯಂತೆ ಇಬ್ಬರಿಗೂ ಕೆ.ಜಿ.ಗಟ್ಟಲೆ ನಿಂದಿಸಿದ. ನಾವು ಮತ್ತೆ ನಮ್ಮ ಬಾಯಿಪಾಠವನ್ನು ಉಚ್ಚರಿಸಿದೆವು. ಅವನು ಮತ್ತೆ ಕೆಂಡವಾದ. ಕೆಂಡವಾಗಿ ನಮ್ಮಿಬ್ದರ ಮೇಲೂ ಉಗಿದು ನೋಟುಗಳ ರಾಶಿಯನ್ನೆತ್ತಿ ಗಾಳಿಗೆ ಒಗೆದ.
            ಐವರು ಮೂರ್ಖರೊಂದಿಗೆ ಪೊಲೀಸಿನವನೂ ದಂಗಾದ. ನೋಟಿನ ಎಣಿಕೆಯ ಮಾತಿರಲಿ, ಮನೆಗೆ ಬಂದ ಲಕ್ಷ್ಮಿಯೂ ಗಾಳಿಯ ಪಾಲಾಗಿದ್ದಳು.
            ಪೊಲೀಸಿನವನಿಗೆ ಝಾಬಾ ನಿಜವಾದ ಸನ್ಯಾಸಿಯೋ ಅಥವಾ ಧೊಂಗಿಯೋ ಎನ್ನುವುದು ಇನ್ನೂ ನಿರ್ಧರಿಸಲು ಸಾಧ್ಯವಾಗಿರಲಿಲ್ಲ. ಹಳ್ಳಿಯ ಜನ ನೋಟುಗಳು ಮತ್ತು ನಾಣ್ಯಗಳನ್ನು ಆರಿಸಲು ಅತ್ತ-ಇತ್ತ ಓಡಿದರು. ಝಾಬಾ ಒಮ್ಮೆಲೆ ಎದ್ದು ಹಳ್ಳಿಯ ಗಡಿಯೆಡೆಗೆ ಹೊರಟ. ನಾವೂ “ಬಾಬಾ, ವಿದ್ಯೆ ಹೇಳಿ! ಚಮತ್ಕಾರ ತೋರಿಸಿ!” ಎನ್ನುತ್ತಾ ಅವನನ್ನು ಹಿಂಬಾಲಿಸಿದೆವು.
            ಸ್ವಲ್ಪ ದೂರ ಹೋದ ಮೇಲೆ ಝಾಬಾ ಹಿಂತಿರುಗಿಯೂ ನೋಡದೆ ಒಮ್ಮೆಲೆ ಓಡಲಾರಂಭಿಸಿದ. ನಾವೂ ಓಡಿ ಗಡಿ ದಾಟಿದೆವು. ನಮ್ಮ ಮಾಸ್ಟರ್ ಪ್ಲಾನ್ ನೂರಕ್ಕೆ ನೂರರಷ್ಟು ವ್ಯರ್ಥವಾಯಿತು. (ಆ ಜರ್ಮನ್-ಟೂರಿಸ್ಟ್ ನನ್ಮಗ ದಾರಿಗಡ್ಡ ಬರದಿದ್ದರೆ ಬಹುಶಃ ನಮಗೆ ಯಶಸ್ಸು ಸಿಗುತ್ತಿತ್ತು!)
            ಮನೆಗೆ ಬರುತ್ತಲೇ ತಲೆ ಮೇಲೆ ಕೈಯಿಟ್ಟುಕೊಂಡು ಕುರ್ಚಿಯಲ್ಲಿ ಕೂತೆ. ನನಗೆ ಅತೀವ ಹಸಿವೆಯಾಗುತ್ತಿತ್ತು. ನಾವು ಬೆಳಿಗ್ಗೆಯಿಂದ ಏನೂ ತಿಂದಿರಲಿಲ್ಲ. ಮಂಡಕ್ಕಿ ತಿನ್ನಲೂ ಜೇಬಿನಲ್ಲಿ ದುಡ್ಡಿರಲಿಲ್ಲ.
            “ಗೆಳೆಯಾ ಕುಟ್ಟಿ!” ನಾನು ಮುಖವೆತ್ತಿ ಝಾಬಾನೆಡೆಗೆ ನೋಡುತ್ತಾ ಹೇಳಿದೆ, “ಈ ಗೋರಿಲ್ಲಾಗೆ ಹಸಿವು ಕಾಡಿಸಲ್ಲ. ಆದ್ರೆ ನನ್ನ ಹೊಟ್ಟೇಲಿ ಇಲಿ, ಬೆಕ್ಕಿನ ಜತೆಗೆ ಸಿಂಹವೂ ಗರ್ಜಿಸುತ್ತಿದೆ. ಏನಾದ್ರೂ ಮಾಡು! ಇಲ್ಲದಿದ್ರೆ ನಾಳೆ ಬೆಳಗ್ಗೆ ನಾವು ನನ್ನ ಮುಖವನ್ನು ನೋಡಲಾರಿರಿ!”
            ಉತ್ತರದಲ್ಲಿ ಕುಟ್ಟಿ ಜರ್ಮನ್ ಟೂರಿಸ್ಟ್ ನವನಂತೆ ನಕ್ಕು ಹೇಳಿದ, “ನಮ್ಮ ಝಾಬಾ ಬಾಬಾರಂತೂ ಚಮತ್ಕಾರ ತೋರಿಸಲಿಲ್ಲ. ಆದ್ರೆ ನಾನಿವತ್ತು ಒಂದು ಚಮತ್ಕಾರವನ್ನು ತೋರಿಸೂದಕ್ಕೆ ನಿರ್ಧಾರ ಮಾಡಿದ್ದೇನೆ”
            “ಗೆಳೆಯಾ, ತಮಾಷೆ ಮಾಡ್ಬೇಡ. ನನ್ನ ಕರುಳುಗಳು ರಬ್ಬರ್ ಬ್ಯಾಂಡ್ನಂತೆ ಹಿಗ್ಗುತ್ತಿವೆ” ನಾನು ವ್ಯಾಕುಲಗೊಂಡೆ.
            ನನ್ನ ಮಾತಿನಡೆಗೆ ಗಮನಕೊಡದೆ ಅವನು ಜಾದೂಗಾರನಂತೆ ತನ್ನೆರಡೂ ಕೈಗಳನ್ನು ನಮ್ಮೆದುರು ಚಾಚಿದ. ಎರಡೂ ಕೈಗಳು ಖಾಲಿಯಿದ್ದು, ಈಗ ಅವನು ಬಲಗೈಯನ್ನು ಮೇಲಕ್ಕೂ-ಕೆಳಕ್ಕೂ ಮಾಡಿ ‘ಛೂ ಮಂತರ್’ ಎಂದ, ಅನಂತರ ಮುಚ್ಜಿದ ಮುಷ್ಟಿಯನ್ನು ಹಿಡಿದು “ಬಾಯಿಂದ ಗಾಳಿ ಹಾಕಿ” ಎಂದ. ನಾವಿಬ್ಪರೂ ಗಾಳಿ ಊದಿದೆವು. ಅವನು ಮತ್ತೆ ಜರ್ಮನ್ ಟೂರಿಸ್ಟ್ ನ ಸ್ಟೈಲ್ನಲ್ಲಿ ನಗುತ್ತಾ ಮುಷ್ಟಿ ಬಿಚ್ಜಿದ. ಅವನ ಕೈಯಲ್ಲಿ ನೂರು ರೂಪಾಯಿಯ ನೋಟಿತ್ತು. ಈ ಹಸುರು ನೋಟನ್ನು ನೋಡಿ ನಾನು ಕುರ್ಚಿಯಿಂದ ಕುಣಿದು ನಿಂತೆ. ವಾಸ್ತವವಾಗಿ ಈ ನೋಟನ್ನು ಅವನು ಝಾಬಾನೆದುರು ಚೆಲ್ಲಿದ್ದ ನೋಟುಗಳ ರಾಶಿಯಿಂದ ಆರಿಸಿದ್ದ.
            ನೋಟನ್ನು ಖರ್ಚು ಮಾಡುವ ಯೋಜನೆ ಕೂಡೆಲೇ ಸಿದ್ಧವಾಯಿತು. ಈ ನೋಟಿನಿಂದ ನಾನು ಹಳ್ಳಿಗೆ ಹೋಗಿ ಚಿಕನ್ ಮತ್ತು ಮದ್ಯದ ಒಂದು ಬಾಟ್ಲಿಯನ್ನು ತರಬೇಕಿತ್ತು. ನಾನು ಸ್ಪೂರ್ತಿಯಿಂದ ಹೊರ ಹೊರಟೆ. ನಮ್ಮ ಕಾಟೇಜಿನಿಂದ ಹಳ್ಳಿ ಹೆಚ್ಜು ದೂರವಿರಲಿಲ್ಲ. ಕಾಲ್ನಡಿಗೆಯಲ್ಲಿ ಕೇವಲ ಹದಿನೈದು ನಿಮಿಷಗಳು ಸಾಕು. ಹತ್ತೇ ನಿಮಿಷದಲ್ಲಿ ಹಳ್ಳಿಗೆ ಹೋದೆ. ಮದ್ಯದಂಗಡಿಯಡೆಗೆ ಕಾಲಿಡಬೇಕೆಂದಿದ್ದೆ. ಆಗಲೇ ನನಗೊಬ್ಪಳು ಅಪ್ಸರೆ ಕಂಡಳು.
             ನೋಡುವುದಕ್ಕೆ ಆ ಅಪ್ಸರೆ ರಾಜಕುಮಾರಿಯಂತೆಯೇ ಇದ್ದಳು. ನಕ್ಕರೆ ಹೂ-ಅರಳಿದಂತೆ, ಅತ್ತರೆ ಮುತ್ತರಳಿದಂತೆ! ಅವಳು ಕಾಡಿಗೆ ಬಣ್ಣದ ಬ್ಲೂ ಜೀನ್ಸ್ ಮೇಲೆ ಗುಲಾಬಿ ಬಣ್ಣದ ಬ್ಲೌಸ್ ತೊಟ್ಟು ಕುದುರೆ ಮೇಲೆ ಕೂತಿದ್ದಳು. ಕುದುರೆ ಓಲಾಡುತ್ತಾ ಹೋಗುತ್ತಿತ್ತು.
            ಮದ್ಯದ ಬಾಟ್ಲಿಯನ್ನು ಕೊಳ್ಳುವುದಕ್ಕೂ ಮೊದಲೇ ನನಗೆ ಅಮಲೇರಿತು. ನಾನು ಕುದುರೆಯನ್ನು ಹಿಂಬಾಲಿಸಿದೆ. ಹಳ್ಳಿ ದಾಟಿದ ಕುದುರೆ ಮರಗಳ ಮಧ್ಯೆ  ಹಾಯ್ದು ಗೆಸ್ಟ್-ಹೌಸ್ನ ಕಾಂಪೌಂಡಿನೊಳಗೆ ಹೋಗಿ ನಿಂತಿತು. ನನ್ನ ಅಪ್ಸರೆ ಕುದುರೆಯಿಂದ ನೆಗೆದು ಗೆಸ್ಟ್ ಹೌಸಿನೊಳಗೆ ಹೋದಳು. ಮರಗಳ ಮಧ್ಯೆ ನಾನು ನೋಡುತ್ತಲೇ ನಿಂತುಬಿಟ್ಟೆ.
            ಚಿಕನ್ ಮುಗಿಸಿದ ಮೇಲೆ ನಾವು ಮದ್ಯದ ಒಂದೊಂದು ಪೆಗ್ ಗ್ಲಾಸಿಗೆ ಸುರಿದುಕೊಂಡೆವು.
            “ಸಹೋದರರೇ ಮತ್ತು ಸಹೋದರಿಯರೇ!. . . ” ನಾನು ಪ್ರಾರಂಭಿಸಿದೆ.
            “ಸಹೋದರಿ ಎಲ್ಲಿದ್ದಾಳೆ” ನಾನು ಮುಂದೆ ಮಾತನಾಡುವುದಕ್ಕೂ ಮೊದಲೇ ಕುಟ್ಟಿ ತಡೆದ.
            “ಸಹೋದರಿ ಇಲ್ಲಿಲ್ಲ. ಮೇಲಿದ್ದಾಳೆ” ಎಂದೆ.
            “ಅವಳು ನಿನ್ನ ಅಮ್ಮ” ಝಾಬಾನಿಗೆ ರೇಗಿತ್ತು.
            “ಖಂಡಿತ ನಿಜ. ಮುಂದಿನ ತಿಂಗಳ ಬಾಡಿಗೆ ತೀರಿಸಲು ಇನ್ನು ನಾನು ಹೋಗಲಾರೆ. ನೀನೇ ಹೋಗು!”
            ಝಾಬಾನ ಎರಡು ಪೆಗ್ ನ ಅಮಲು, ಪ್ಯಾರಾಶೂಟ್ ಇಲ್ಲದೆ ಧುಮುಕಿದ ಪೈಲೆಟ್ನಂತೆ ಇಳಿದುಹೋಯಿತು.
            “ಇವತ್ತು ನಾನೊಬ್ಬಳು ಅಪ್ಸರೆಯನ್ನು ನೋಡಿದೆ” ನಾನು ಮುಂದುವರಿಸಿದೆ.
            “ಗೆಳೆಯಾ, ನಿನಗೆ “ಕಿಕ್’ ಹೊಡೀತು!” ಎಂದ ಕುಟ್ಟಿ. ನಾನು ಅವನ ಮಾತನ್ನು ಅಲ್ಲಗಳೆಯುತ್ತಾ ಹೇಳಿದೆ. “ಆ ಅಪ್ಸರೆಯ ಕೊರಳಿನಲ್ಲಿ ಒಂದು ನಕ್ಲೇಸ್ ಇತ್ತು. ಅದರ ಬೆಲೆ ಕಡೇಪಕ್ಷ ನಾಲ್ಕೈದು ಸಾವಿರ ರೂಪಾಯಿಗಳಾಗಬಹುದು!”
            “ಏನೆಂದೆ” ಕುಟ್ಟಿಗೆ ನನ್ನ ಮಾತಿನ ಮೇಲೆ ನಂಬಿಕೆಯುಂಟಾಗುತ್ತಿರಲಿಲ್ಲ.
            ನಾನು ಸವಿಸ್ತಾರವಾಗಿ ಹೇಳಿದೆ. ಕುಟ್ಟಿ ಮೂರನೆಯ ಪೆಗ್ ಮುಗಿಸಿ ಚರಮಾವಸ್ಥೆಯನ್ನು ತಲುಪಿದ. ಝಾಬಾ ಇನ್ನೂ ಮೂರ್ಖನಂತೆ ನನ್ನ ಮುಖವನ್ನೇ ನೋಡುತ್ತಿದ್ದ. ನಾನು ಕುಟ್ಟಿಯನ್ನೂ, ಝಾಬಾನನ್ನೂ ನೋಡುತ್ತಿದ್ದೆ. ಕುಟ್ಟಿ ಮತ್ತು ನನ್ನ ವಿಚಾರಗಳು ಸಮವಾಗಿದ್ದವು. ನಾನು ಮೌನಿಯಾದಾಗ ಕುಟ್ಟಿ ಹೇಳಿದ, “ಆ ಹುಡುಗಿಯನ್ನು ಬುಟ್ಟಿಗೆ ಹಾಕಿಕೊಂಡರೆ ನಮ್ಮ ಕೆಲಸವಾಗುತ್ತೆ”
            “ಆದ್ರೆ ಅವಳನ್ನು ಹೇಗೆ ಬಲೆಗೆ ಹಾಕಿಕೊಳ್ಳೋದು” ನಾನು ಕುಟ್ಟಿಯ ಮುಖವನ್ನೇ ನೋಡಿದೆ.
            “ಇದು ತುಂಬಾ ಸುಲಭ, ನೀನು ಅವಳಿಗೆ ನಿನ್ನ ಫಿಲ್ಮ್ನ ಹೀರೋಯಿನ್ ಮಾಡುವ ಆಸೆ ತೋರ್ಸು! ಮೂಳೆ ನೋಡಿ ನಾಯಿ ಜಿಗಿದು ಬರುವಂತೆ ಅವಳು ನಿನ್ನ ಹಿಂದೆ-ಮುಂದೆ ಜೊಲ್ಲುಸುರಿಸುತ್ತಾ ಅಲೀತಾಳೆ!”
            “ಆದ್ರೆ ನಮ್ಮ ಎಕ್ಸ್ಪರಿಮೆಂಟಲ್-ಫಿಲ್ಮ್ನಲ್ಲಿ ಮನುಷ್ಯನ ಒಂದು ಪಾತ್ರವೂ ಇಲ್ಲವೆಂಬುದು ನಿನಗೆ ನೆನಪಿರಲೇ ಬೇಕು!”
            “ಸಿನಿಮಾ ಕತೆಯ ಲೇಖಕ ನಾನು. ಅದರಲ್ಲಿ ಪರಿವರ್ತನೆ ಹೇಗೆ ಮಾಡಿಕೋಬೇಕೆಂಬುದು ನನ್ನ ಕೆಲಸ” ಕುಟ್ಟಿ ಗತ್ತಿನಿಂದ ಹೇಳಿದ.
            “ಇಲ್ಲ!” ಅಕಸ್ಮಾತ್ ಝಾಬಾ ಕಿರುಚಿದ, “ಇದು ಸಾಧ್ಯವಿಲ್ಲ”.
            “ಇದು ಸಾಧ್ಯ ಅಂತ ನಾನು ಯಾವಾಗ ಹೇಳಿದೆ! ನಾವು ಅವಳಿಗೆ ಹಿರೋಯಿನ್ನೂ ಮಾಡೋಣ. ಮತ್ತು ನಮ್ಮ ಫಿಲ್ಮ್ನಲ್ಲಿ ಮನುಷ್ಯ ಪಾತ್ರವೂ ಇರಲ್ಲ” ಕುಟ್ಟಿ ಬಾನೆಡೆಗೆ ಹೊರಳಿದ.
            “ಇದು ಹೇಗೆ ಸಾಧ್ಯ” ನಾನು ಮಧ್ಯದಲ್ಲೇ ಪ್ರಶ್ನಿಸಿದೆ.
            “ಫೈನಲ್ ಎಡಿಟಿಂಗ್ನಲ್ಲಿ ಅವಳ ಶಾಟ್ಗಳನ್ನೆಲ್ಲಾ ತೆಗೆದು ಹಾಕಿದರಾಯ್ತು.”
            ಎಲ್ಲವೂ ರಾತ್ರಿಯೇ ನಿರ್ಧಾರವಾಯಿತು. ಹುಡುಗಿಯನ್ನು ಬಲೆಗೆ ಹಾಕಿಕೊಳ್ಳುವುದಕ್ಕೂ ಮೊದಲು ಅವಳ ಬಗ್ಗೆ ಎಲ್ಲಾ ವಿಷಯಗಳನ್ನು ತಿಳಿದುಕೊಳ್ಳುವ ಅಗತ್ಯವಿತ್ತು. ಝಾಬಾ ಅವಳ ಕೆಲವು ಭಂಗಿಗಳನ್ನೂ ತೆಗೆದುಕೊಳ್ಳಲು ಬಯಸುತ್ತಿದ್ದ. ಒಂದು ವೇಳೆ ಅವಳ ಮುಖ ಫೋಟೋಜಿನಿಕ್ ಆಗಿದ್ದರೆ ಭವಿಷ್ಯದಲ್ಲಿ ಉಪಯೋಗಕ್ಕೆ ಬರಬಹುದು.
            ಮಾರನೆಯ ದಿನ ಚಹಾವನ್ನು ಗುಟುಕರಿಸದೆ ನಾವು ಮೂವರೂ ಗೆಸ್ಟ್ ಹೌಸಿನೆಡೆಗೆ ಹೊರಟೆವು. ನಾವೀಗ ಬಹು ಎಚ್ಚರಿಕೆಯಿಂದಿದ್ದೆವು. ಯಾಕೆಂದರೆ ಈಗ ಜರ್ಮನ್ ಟೂರಿಸ್ಟ್ ಅಕಸ್ಮಾತ್ ಎದುರಾದರೆ ಅವನಿಗೆ ಸದೆ ಬಡೆಯುವುದು ಎಂಬ ನಿರ್ಣಯವನ್ನು ನಾವಾಗಲೇ ತೆಗೆದುಕೊಂಡಿದ್ದೆವು. ಸದ್ಯ, ಅವನ ಅದೃಷ್ಟ ಇಂದು ಚೆನ್ನಾಗಿತ್ತು.
            ಗೆಸ್ಟ್ ಹೌಸಿನ ಸಮೀಪದ ದಟ್ಟ ವೃಕ್ಷವೊಂದನ್ನು ಏರಿ ನಾವು ಕೂತೆವು. ಅಲ್ಲಿಂದ ಗೆಸ್ಟ್ ಹೌಸಿನ ಹಂದರ ಮತ್ತು ಕಾಂಪೌಂಡು ಸ್ಪಷ್ಟವಾಗಿ ಕಾಣಿಸುತ್ತಿತ್ತು. ಕಾಂಪೌಂಡಿನಲ್ಲಿ ಬಾಣಸಿಗ ಫೋಲ್ಡಿಂಗ್ ಟೇಬಲ್ ಮತ್ತು ಕುರ್ಚಿಗಳನ್ನು ಹಾಕುತ್ತಿದ್ದ. ನೋಡುನೋಡುತ್ತಿದ್ದಂತೆಯೇ ಅವನು ಟೇಬಲ್ ಮೇಲೆ ಚಹಾದ ಕೆಟಲ್ ಮತ್ತು ಎರಡು ಜತೆ ಕಷ್-ಸಾಸರನ್ನೂ ಇಟ್ಟ. ಕುರ್ಚಿಗಳೂ ಎರಡೇ ಇದ್ದವು.
            ನಾವು ಬೇಡನಂತೆ ಎಲ್ಲವನ್ನೂ ಸೂಕ್ಷ್ಮವಾಗಿ ಗಮನಿಸುತ್ತಿದ್ದೆವು. ಗೆಸ್ಟ್ ಹೌಸಿನ ಹಿಂಭಾಗದಲ್ಲಿ ಎತ್ತರವಾದ ಮರಗಳಿದ್ದವು. ಕಾಂಪೌಂಡಿನಲ್ಲಿ ಬಣ್ಣ-ಬಣ್ಣದ ಹೂಗಳು ತೂಗಾಡುತ್ತಿದ್ದವು. ಬೆಳಗಿನ ಕೋಮಲ ಕಿರಣಗಳು ಈ ಹೂಗಳ ಮೇಲೆ ಬೀಳುತ್ತಿದ್ದುದರಿಂದ ಇವುಗಳ ಬಣ್ಣ ಮತ್ತೂ ಸುಂದರವಾಗಿತ್ತು. ನಮ್ಮ ಮುಖದ ಬಣ್ಣವೂ ಕ್ಷಣ-ಕ್ಷಣಕ್ಕೂ ಬದಲಾಯಿಸುತ್ತಿತ್ತು. ಧೈರ್ಯವೂ ಕುಸಿಯುತ್ತಿತ್ತು. “ಇನ್ನೇನು ಬಂದೇಬಿಡ್ತಾಳೆ” ಎಂದು ಗೆಳೆಯರ ಉತ್ಸಾಹವನ್ನು ಕಾಪಾಡಲು ನಾನು ಹೇಳಿದೆ.
            ಆಗಲೇ ವೃದ್ಧನೊಬ್ಬ ಮೆಟ್ಟಿಲುಗಳ ಬಳಿ ಕಂಡ. ಮೂರು ಮೆಟ್ಟಿಲುಗಳನ್ನಿಳಿದು ಅವನು ಕಾಂಪೌಂಡಿಗೆ ಬಂದು ಕುರ್ಚಿಯೊಂದರಲ್ಲಿ ಕೂತ. ನಾನು ತದೇಕಚಿತ್ತದಿಂದ ನೋಡಿದಾಗ ಅವನು ವೃದ್ದನಂತೆ ಕಾಣಿಸದೇ ಎಪ್ಪತ್ತರ ಯುವಕನಂತೆ ಕಂಡ. ಅವನ ಶರೀರ ಪೈಲ್ವಾನನಂತೆ ಮಜಬೂತಾಗಿತ್ತು. ದುಂಡನೆ ಮುಖ, ವಿಶಾಲವಾದ ಕಣ್ಣುಗಳು, ಕಣ್ಣುಗಳ ಮೇಲೆ ತೆಳು ಸಿಲ್ಟರ್ ಫ್ರೇಮಿನ ಕನ್ನಡಕವಿತ್ತು. ಮೂಗಿನ ಕೆಳಗೆ ಹಿಟ್ಲರ್ ಬ್ರಾಂಡ್ನ ಮೀಸೆಗಳಿದ್ದವು. ಕತ್ತು ಕಾಣಿಸುತ್ತಿರಲಿಲ್ಲ. ಕತ್ತು ರಹಿತ ದೇಹ ಹೊಸ್ತಿಲ ಮೇಲಿಟ್ಟ ಮಡಿಕೆಯಂತೆ ಕಾಣಿಸುತ್ತಿತ್ತು. ಅವನು ಬಹುಮೂಲ್ಯ ಸೂಟನ್ನು ಧರಿಸಿದ್ದ.
            “ಅವನ್ಯಾರು” ಬಾ ನನ್ನೆಡೆಗೆ ನೋಡದೆ ಪ್ರಶ್ನಿಸಿದ. ಅವನ ಬಳಿ ನಿಕೋನ್ ಕೆಮೆರಾವಿದ್ದು ಟೆಲಿಫೋಟೋ ಲೆನ್ಸ್ ಹಾಕಿ ಹುಡಿಗಿಯ ಫೋಟೋ ತೆಗೆಯಲು ರೆಡಿಯಾಗಿ ಕೂತಿದ್ದ. ನಾನು ಉತ್ತರಿಸುವುದಕ್ಕೂ ಮೊದಲೇ ಹುಡುಗಿ ಪ್ರತ್ಯಕ್ಷಳಾದಳು. ಬಿಳಿಯ ಶರ್ಟ್ ಮತ್ತು ಮೊಣಕಾಲಿನವರೆಗಿನ ಚಡ್ಡಿಯಲ್ಲಿ ಅವಳು ಶ್ವೇತ ಅಪ್ಸರೆಯಂತೆ ಕಂಗೊಳಿಸುತ್ತಿದ್ದಳು.
            ನಾನು ಓರೆನೋಟದಿಂದ ಕುಟ್ಟಿಯನ್ನು ನೋಡಿದೆ. ಅವನ ಕಣ್ಣುಗಳು ಅರಳಿದ್ದವು. ಝಾಬಾ ಒಂದೇಸಮನೆ ಅವಳ ಫೋಟೋ ತೆಗೆದುಕೊಳ್ಳುತ್ತಿದ್ದ.
            “ಹೇಗಿದ್ದಾಳೆ” ನಾನು ಮತ್ತೆ ಕುಟ್ಟಿಯನ್ನು ನೋಡಿದೆ.
            “ವಂಡರ್ ಫುಲ್! ಆದ್ರೆ ಆ ಪೈಲ್ವಾನ್ ಯಾರು”
            “ಅವಳಪ್ಪ ಆಗಿರಬೇಕು” ನಾನು ಅನುಮಾನಿಸಿದೆ.
            ಆಗಲೇ ಪೈಲ್ವಾನ್ ಮತ್ತು ಹುಡುಗಿಯ ಮಧ್ಯ ಏನೋ ವಾದ-ವಿವಾದ ಪ್ರಾರಂಭವಾಗಿತ್ತು. ಸೈಲೆಂಟ್ ಮೂವಿಯ ಪ್ರೇಕ್ಷಕರಂತೆ ನಾವು ಮೌನವಾಗಿ ನೋಡುತ್ತಿದ್ದೆವು. ಕ್ಷಣ-ಕ್ಷಣವೂ ಪರಿಸ್ಥಿತಿ ಬಿಗಡಾಯಿಸುತ್ತಿತ್ತು. ಹುಡುಗಿ ಇದ್ದಕ್ಕಿದ್ದಂತೆಯೇ ಒಂದು ಕೈಯಿಂದ ಟೇಬಲ್ ಕುಟ್ಟಿ ಟೇಬಲ್ ಮೇಲಿದ್ದ ಕಪ್- ಸಾಸರ್ ಗಳನ್ನು ಬೀಳಿಸಿದಳು. ಪೈಲ್ವಾನ್  ಅಂಗಲಾಚಲಾರಂಭಿಸಿದ. ಹುಡುಗಿ, ಅವನೆಡೆಗೂ ನೋಡದೆ ಮರಳಿ ಒಳಗೆ ಹೊರಟು ಹೋದಳು.
            “ನಿಜವಾಗಿಯೂ ವಿಚಿತ್ರ” ಕುಟ್ಟಿ ನನ್ನನ್ನೇ ನೋಡುತ್ತಾ ಹೇಳಿದ. “ಆದ್ರೆ ನಿನಗೆ ಸೊಪ್ಪು ಹಾಕುವವಳಲ್ಲ. ಅವಳನ್ನು ನಾನೇ ಬಲೆಗೆ ಹಾಕ್ಕೋಬೇಕು.”
            ನಾನು ಕುಟ್ಟಿಯನ್ನೇ ನೋಡುತ್ತಾ ಕೂತುಬಿಟ್ಟೆ.
ಹುಡುಕುವ ಬಳ್ಳಿ ಕಾಲಿಗೇ ತೊಡಕಿದಾಗ….                                      ಅಧ್ಯಾಯ-6
            ಪ್ಲಾಟ್ ಫಾರOಲ್ಲಿ ಗುಂಪು ಹೆಚ್ಜುತ್ತಿದೆ. ಕೋಲಾಹಲ ಹೆಚ್ಜುತ್ತಿದೆ. ಈ ಜನಸಂದಣಿಯಿಂದ ದೂರವಾಗಿ ಒಂದು ಹನಿಮೂನ್-ಕಪಲ್ ಬೆಂಚಿನ ಮೇಲೆ ಕೂತು ಐಸ್ರ್ಕೀಮ್ ಹೀರುತ್ತಿದೆ. ಯುವತಿ ಹಾವಿನಂತೆ ನಾಲಿಗೆ ಹೊರತೆಗೆದು ಕರಗುವ ಐಸ್ರ್ಕೀಮನ್ನು ನೆಕ್ಕುತ್ತಿದ್ದಾಳೆ. ಸ್ವಲ್ಪ ಹೊತ್ತಿನ ಅನಂತರ ಅವಳ ದೃಷ್ಟಿ ನನ್ನ, ಮೇಲೆ ಬಿದ್ದಾಗ ಅವಳು ಯೋಚಿಸುತ್ತಾಳೆ. “ಇವನ್ಯಾರೋ ಭಯಂಕರ ಪಾಪಿಯಿರಬೇಕು! ಇಲ್ಲದಿದ್ದರೆ ಈ ರೀತಿ ವಾರಸುದಾರರಿಲ್ಲದೆ ಸಾಯುವುದಿಲ್ಲ! ಅಯ್ಯೋ ಪಾಪಿ! ಬಡ ಪ್ರಾಣಿ, ಪಾಪಿ! ಇವನ ಬಳಿ ನಾಯಿಯನ್ನು ಹೊರತುಪಡಿಸಿ ಬೇರ್ಯಾರೂ ಇಲ್ಲ. ಮತ್ತೆ ಇವನು ಹೇಗೆ ಕೆಮ್ಮುತ್ತಿದ್ದಾನೆಂದರೆ ಇವನ ಹೃದಯ ಬಾಯಿಯಿಂದ ಹೊರಬಂದು ಅಂಗೈ ಮೇಲೆ ಬೀಳುವಂತೆ ತೋರುತ್ತದೆ.!
            ಯುವಕನ ಧೂರ್ತ ಕಣ್ಣುಗಳು ಯುವತಿಯನ್ನೇ ಗಮನಿಸುತ್ತಿವೆ. ಅವನ ಯೋಜನೆಗಳೇ ಬೇರೆ-ದಿಲ್ಲಿ, ಆಗ್ರಾಕ್ಕೆ ಹೋಗಿ ಒಂದು ತಿಂಗಳು ಮಜಾ ಮಾಡ್ತೀನಿ. ಒಂದು ತಿಂಗಳ ಅನಂತರ ಸೀಮಿ ಮಾರಾಟಗೊಳ್ತಾಳೆ ಅನ್ನೋ ವಿಷಯವೂ ಅವಳಿಗೆ ಗೊತ್ತಿಲ್ಲ! ಇವಳ ಒಡವೆಗಳೆಲ್ಲಾ ನನ್ನ ಸೂಟ್ಕೇಸಿನಲ್ಲಿವೆ. ವ್ಯಾಪಾರ ಕುದುರಿದರೆ ಸಾವಿರವೋ-ಎರಡು ಸಾವಿರವೋ ಮತ್ತೂ ಸಿಗಬಹುದು. ಮತ್ತೆ ಹೊಸ ಮದುವೆ ಹೊಸ ಹುಡುಗಿ, ಹೊಸ ವ್ಯಾಪಾರ. ಜಗತ್ತು ಗೋಳ, ಬದುಕು ಗೋಳ. ಸೀಮಿಯ ಎರಡೂ ಸ್ತನಗಳನ್ನು ಕತ್ತರಿಸಿ ಜೋಡಿಸಿದರೆ ಪೃಥ್ವಿಯ ಗೋಳವೊಂದು ಖಂಡಿತವಾಗಿಯೂ ಆಗುತ್ತದೆ! ಹಿ… ಹಿ… ಹಿ.
            ಆ ಯುವತಿಗೆ ಎಚ್ಚರಿಕೆಯ ಮಾತುಗಳನ್ನು ಹೇಳಲು ಮನಸ್ಸಾಗುತ್ತದೆ! ಏಯ್ ಮೂರ್ಖ ಹೆಣ್ಣೆ! ಯಾವ ಪುರುಷನಿಗಾಗಿ ನೀನು ಹುಚ್ಚಿಯಾಗಿರುವೆಯೋ ಅವನು ತುಂಬಾ ನೀಚ. ನಿನ್ನಂತಹ ಅದೆಷ್ಟು ಹುಡುಗಿಯರನ್ನು ಮಾರಿ ಮಜಾ ಮಾಡಿದ್ದಾನೋ! ಈಗಲೂ ಸಮಯವಿದೆ. ಎಚ್ಚೆತ್ತುಕೋ! ಎಂದು ಎಚ್ಜರಿಸಲು ಮನಸ್ಸು ಬಯಸುತ್ತದೆ.
            ಆದರೆ ಅವಳು ಎಚ್ಚೆತ್ತುಗೊಳ್ಳುವುದಿಲ್ಲ. ಪ್ರತಿಯಾಗಿ, ನನ್ನನೇ ಹುಚ್ಚನೆಂದು ತಿಳಿದು, ನನ್ನ ಮಾತಿಗೆ ನಗುತ್ತಾಳೆ. ಹೆಣ್ಣು ಒಮ್ಮೆ ಜಾರಿದರೆ, ಅವಳನ್ನು ಎತ್ತುವುದು ಕಷ್ಟ, ಮತ್ತೆ ಆ ಕೆಸರೂ ಎಂಥದ್ದು ಚಂದ್ರನಂತೆ ಸುಂದರ, ಆಕರ್ಷಕ, ಬಳಿಗೆ ಹೋದರೆ ಮಾತ್ರ ಹೊಂಡ-ದಿಣ್ಣೆ ಮತ್ತು ಕಲ್ಲುಗಳು ಮಾತ್ರ ಕಾಣಿಸುತ್ತವೆ.
            ನಿಜ ಹೇಳಬೇಕೆಂದರೆ ಯುವತಿಯನ್ನು ಎಚ್ಚರಿಸುವಷ್ಟೂ ಶಕ್ತಿ ನನ್ನಲ್ಲಿ ಉಳಿದಿಲ್ಲ. ಎದ್ದು ನಿಲ್ಲುವ ಶಕ್ತಿ ಇಲ್ಲ, ಸಮುದ್ರದ ಅಲೆಗಳಂತೆ ಕೆಮ್ಮು ಒಂದೇ ಸಮನೆ ಆಕ್ರಮಣವೆಸಗುತ್ತಿದೆ. ನಾನು ಕಾಲುಚಾಚಿ ಒಂದು ಬೆಂಚಿನ ಆಸರೆಯಿಂದ ಪ್ಲಾಟ್ ಫಾರಮ್ ಮೇಲೆ ಬಿದ್ದಿದ್ದೇನೆ. ಒಂದು ಗಂಟೆಯೊಳಗೇ ನಿದ್ರಿಸುತ್ತೇನೆ, ಶಾಶ್ವತವಾಗಿ!
            ಕುಟ್ಟಿ ಕಾಲುಚಾಚಿ ನೆಲದ ಮೇಲೆ ಮಲಗಿದ್ದ. ತಲೆಕೆಳಗೆ ದಿಂಬಿರಲಿಲ್ಲ. ಅವನ ಶರೀರದ ಮೇಲೆ ನಿಕ್ಕರ್ ಮಾತ್ರವಿತ್ತು. ತಲೆಯಲ್ಲಿಯೂ ಲಬಂಗಿಯನ್ನು ಹೊರತುಪಡಿಸಿ ಬೇರ್ಯಾವ ವಿಚಾರವೂ ಇರಲಿಲ್ಲ. ಗೆಸ್ಟ್ ಹೌಸ್ ನಲ್ಲಿದ್ದ ಹುಡುಗಿಯ ಹೆಸರೇ ಲಬಂಗಿ ಯಾಗಿತ್ತು – ಇದುವರೆಗೆ ಅವಳ ಹೆಸರನ್ನಷ್ಟೇ ಪತ್ತೆ ಮಾಡಿದ್ದೆವು. ಅವಳ್ಯಾರು ಎಲ್ಲಿಂದ ಬಂದಿದ್ದಾಳೆ ಎಷ್ಟು ದಿನ ಗೆಸ್ಟ್ ಹೌಸ್ ನಲ್ಲಿರುತ್ತಾಳೆ- ಈ ಪ್ರಶ್ನೆಗಳಿಗೆ ಉತ್ತರ ಹುಡುಕಲು ಗೆಸ್ಟ್ ಹೌಸ್ ನ ಬಾಣಸಿಗನೊಂದಿಗೆ ಸಂಪರ್ಕಿಸುವುದು ಅಗತ್ಯವಾಗಿತ್ತು.
            ಝಾಬಾ ಮಧ್ಯಾಹ್ನವಾದ ಮೇಲೆ ಹೊರಟು ಹೋಗಿದ್ದ. ಲಬಂಗಿಯ ಫೋಟೋಗಳ ರೀಲನ್ನು ಡೆವಲಪ್ ಮಾಡಿಸಿ, ಡಿನ್ನರ್ ಗೆ ಮೊದಲು ಅವನು ಹಳ್ಳಿಗೆ ಹಿಂತಿರುಗುತ್ತಾನೆಂಬ ನಂಬಿಕೆ ನಮಗಿತ್ತು. ನನ್ನ ನಂಬಿಕೆ ನನಗೆ ಮೋಸಮಾಡುವುದಿಲ್ಲ. ಅವನು ಅದಕ್ಕೂ ಮೊದಲೇ ಬಂದು ನಮ್ಮೆದುರು ಫೋಟೋಗಳನ್ನು ಹರಡಿದ, ಲಬಂಗಿಯ ಮುಖ ಫೋಟೋಜಿನಿಕ್ ಆಗಿತ್ತು. ಕ್ಯಾಮೆರಾ ಕಣ್ಣಿನಿಂದ ಅವಳು ಇನ್ನೂ ಹೆಚ್ಚು ಆಕರ್ಷಕವಾಗಿ ಕಾಣುತ್ತಿದ್ದಳು. ವಿಶೇಷವಾಗಿ ಅವಳ ಕ್ಲೋಸ್-ಅಪ್ ನಮ್ಮ ಮೇಲೆ ಪರಿಣಾಮ ಬೀರಿತ್ತು.
            ಲಬಂಗಿಯ ಬಗ್ಗೆ ಝಾಬಾ ಹಳ್ಳಿಯಿಂದ ಇನ್ನೂ ಸ್ವಲ್ಪ ವಿಷಯಗಳನ್ನು ಸಂಗ್ರಹಿಸಿಕೊಂಡು ಬಂದಿದ್ದ. ಅದೇನಂದರೆ… ನಿತ್ಯಸಂಜೆ ಅವಳು ಕುದುರೆಯೇರಿ ಒಂಟಿಯಾಗಿ ಸುತ್ತಾಡಲು ಹೊರಡುತ್ತಾಳೆ. ಹಳ್ಳಿಯನ್ನು ಒಂದು ಬಾರಿ ಸುತ್ತುಹಾಕಿ, ಹಳ್ಳಿಯ ಮುಖ್ಯರಸ್ತೆಯಿಂದ ಗೆಸ್ಟ್ ಹೌಸಿಗೆ ಬರುತ್ತಾಳೆ.
            ಇನ್ನೂ ನೆಲದ ಮೇಲೆ ಮಲಗಿದ್ದ ಕುಟ್ಟಿ ಎದ್ದುಕೂತ. ಲಬಂಗಿಯನ್ನು ಬಲೆಗೆ ಹಾಕಿಕೊಳ್ಳುವ ಹೊಸ ಉಪಾಯ ಅವನಿಗೆ ಹೊಳೆದಿದ್ದರೆ ಆಶ್ಚರ್ಯವಿಲ್ಲ! ಎದ್ದು, ಅವನು ಪ್ರಪ್ರಥಮವಾಗಿ ಬಾನನ್ನು ನೋಡಿದ. ಕಡೆಗೆ ನನ್ನ ನೋಡಿ “ಕೋಬರ್! ನಾಳೆ ಸಂಜೆ ನಾವು ಅವಳನ್ನು ಹಳ್ಳಿಯ ಹೊರಗೇ ಅಟ್ಯಾಕ್ ಮಾಡೋಣ” ಎಂದ.
            “ಹೇಗೆ” ನಾನು ಪ್ರಶ್ನಿಸಿದೆ.
            ಉತ್ತರದಲ್ಲಿ ಅವನು ತನ್ನ ತತ್ತ್ವಜ್ಞಾನಿಯ ವಿಚಾರವನ್ನು ಹೇಳಿದ ಮುಖಕ್ಕೆ ಎರಡು ರಂಧ್ರದ ಕಪ್ಪು ಬುರುಕ ಹಾಕಿಕೊಂಡು ನಾನು ಲಬಂಗಿಯ ಮಾರ್ಗದಲ್ಲಿ ಅಕಸ್ಮಾತ್ ಬರ್ತೀನಿ. ಸಹಜವಾಗಿಯೇ ಅವಳು ಗಾಬರಿಯಾಗ್ತಾಳೆ. ಅವಳು ಕಿರುಚುವುದಕ್ಕೂ ಮೊದಲೇ ಝಾಬಾ ಬಿಳಿ ಬುರಕಿಯಲ್ಲಿ ಅವಳನ್ನು ಕುದುರೆಯಿಂದ ಎಳೆದುಕೊಳ್ತಾನೆ. ಅವಳ ಬಾಯಿಗೆ ರುಮಾಲನ್ನು ತುರುಕಿದ ಮೇಲೆ ನಾವು ಅವಳನ್ನೆತ್ತಿಕೊಂಡು ಪಾಳು ಪ್ರದೇಶದ ಕೊನೆಗೆ ಹೋಗ್ತೀವಿ. ಅಲ್ಲಿ ಕುಟ್ಟಿ ಕೆಂಪು ಬುರುಕಿಯಲ್ಲಿ ಕಾಯುತ್ತಿರುತ್ತಾನೆ. ಅವನು ಲಬಂಗಿಯನ್ನು ಕಟ್ಟಿಹಾಕಿ, ತತ್ಕ್ಷಣ ಲಬಂಗಿಯ ಕುದುರೆಗೆ ಸಂದೇಶ ಅಂಟಿಸಿ ಕುದುರೆಯನ್ನು ಗೆಸ್ಟ್ ಹೌಸ್ ತನಕ ಓಡಿಸಿ ಬರ್ತಾನೆ.
            ಸಂದೇಶ ಹೀಗಿರುತ್ತೆ “ಮಹಾಶಯರೇ! ನಮ್ಮ ಲಬಂಗಿ ಕೆಂಪು ಬುರುಕಿಯವನ ವಶದಲ್ಲಿದ್ದಾಳೆ. ಅವಳನ್ನು ನೀವು ಸುರಕ್ಷಿತವಾಗಿ ಮರಳಿ ಪಡೆಯಬೇಕೆಂದಿದ್ದರೆ, ರಾತ್ರಿಯ ಹನ್ನೆರಡು ಗಂಟೆಗೂ ಮೊದಲು ಪಾಳುಪ್ರದೇಶದ ಆರಂಭದಲ್ಲೇ ಹದಿನೈದು ಸಾವಿರ ರೂಪಾಯಿಗಳನ್ನಿಟ್ಟು ಹೋಗಿ. ಇಲ್ಲದಿದ್ದರೆ ನಿಮ್ಮ ರೂಪಸಿ ಲಬಂಗಿಯನ್ನು ತುಂಡು-ತುಂಡು ಮಾಡಿ ಮೀನುಗಳಿಗೆ ಹಾಕುತ್ತೇವೆ.”
            ಬರೆದವ,
            ಕೆಂಪು ಬುರುಕಿಯವ
            ಕುಟ್ಟಿಯ ಈ ಟೆಕ್ನಿಕಲ್ ವಿಚಾರ ನನಗೆ ಹಿಡಿಸಿತು. ನಾನು ಕಪ್ಪು ಬುರುಕಿಯವ, ಕುಟ್ಟಿ ಕೆಂಪು ಬುರುಕಿಯವ, ಝಾಬಾ ಬಿಳಿ ಬುರುಕಿಯವ! ಆದರೆ ನಾನು ಝಾಬಾನೊಂದಿಗೆ ಅಪಹರಣದ ಕಾಂಡದಲ್ಲಿ ಮಹತ್ವಪೂರ್ಣ ಭೂಮಿಕೆಯನ್ನು ನಿರ್ವಹಿಸಬೇಕಿತ್ತು. ಇದು ಸ್ವಲ್ಪ ಕಷ್ಬವೇ ಆಗಿತ್ತು.
            ನಾನೇನೋ ತರ್ಕಿಸಬೇಕೆಂದಿದ್ದೆ. ಆಗಲೇ ಕುಟ್ಟಿ ಬಿಕ್ಕಳಿಸಿದ. ಅವನ ಮೇಲೆ ‘ಐಡಿಯಾ’ ಆಕ್ರಮಣ ವೆಸಗಿತ್ತು. ಏಕಾಂತದ ಅವಶ್ಯಕತೆ ಅವನಿಗಿತ್ತು. ‘ಆಕ್ರಮಣ- ಆಕ್ರಮಣ’ ಎಂದರಚುತ್ತಾ ಅವನು ಕಾಟೇಜ್ನಿಂದ ಹೊರಗೋಡಿದ ಝಾಬಾ ಅವನನ್ನು ಹಿಂಬಾಲಿಸಿದ, ನನಗಾಶ್ಚರ್ಯವಾಯಿತು. ಝಾಬಾ ಅವನನ್ನು ಹಿಂಬಾಲಿಸಿ ಓಡಿದ್ದಕ್ಕೆ ಇಂದು ಯಾವ ಕಾರಣವೂ ಇರಲಿಲ್ಲ. ಆದರೆ ಬಹುಶಃ ಇತ್ತು ಎಂಬುದು ಒಂದು ಕ್ಷಣದ ಅನಂತರವೇ ನನಗೆ ಅರ್ಥವಾಯಿತು.
            ದುಲಈ ಮೆಟ್ಟಿಲುಗಳನ್ನಿಳಿದು ಕೆಳಗೆ ಬಂದಳು. ಗಾಬರಿಯಿಂದ ನಾನು ಗೋಡೆಯ ಮೇಲಿದ್ದ ಹನುಮಂತನ ಚಿತ್ರವಿದ್ದ ಕ್ಯಾಲೆಂಡರನ್ನು ನೋಡಿದೆ. ಇಂದು ಒಂದನೆಯ ತಾರೀಕಾಗಿತ್ತು. ಪ್ರತಿ ತಿಂಗಳ ಒಂದನೆಯ ತಾರೀಕಿನಂದು ಈ ಕಾಳಿಮಾತೆ ಕುರಿಯೊಂದನ್ನು ಬಲಿ ತೆಗೆದುಕೊಳ್ಳುತ್ತಿದ್ದಳು. ಕುಟ್ಟಿ ಅವಳಿಗೆ ಬಲಿಯಾಗಿದ್ದ. ಹೋದ ತಿಂಗಳು ಝಾಬಾ ಹೋಗಿದ್ದ. ಈ ತಿಂಗಳು ನನ್ನ ಸರದಿಯಿತ್ತು. ಬಲಿಯಾಗದೆ ಬೇರೆ ಮಾರ್ಗವಿರಲಿಲ್ಲ. ಹೇಡಿಗಳು ಬಲಿಯಾಗಲಾರರು ನಾನು ಗಂಡಸಿನಂತೆ ಬಲಿಯಾಗಲು ನಿರ್ಧರಿಸಿ ದುಲಈ ಯೊಂದಿಗೆ ಮೇಲಕ್ಕೆ ಹೋದೆ.
            ಮೇಲೆ ಬಂದ ದುಲಈ ಪ್ರಪ್ರಥಮವಾಗಿ ಮದ್ಯದ ಬಾಟ್ಲಿಯ ಮುಚ್ಚಳವನ್ನು ತೆರೆದಳು. ನನಗೆ ಮದ್ಯದ ಅಗತ್ಯವಿರಲಿಲ್ಲ. ಬರುವಾಗಲೇ ಮೂರು ಪೆಗ್ ಹಾಕಿಕೊಂಡು ಬಂದಿದ್ದೆ.
            ಸುಮಾರು ಒಂದು ಗಂಟೆಯ ಅನಂತರ ಕೆಳಗಿಳಿಯುವುದಕ್ಕೂ ಮೊದಲು ಅವಳು ನನಗೊಂದು ಮದ್ಯದ ಬಾಟಲಿಯನ್ನು ಉಡುಗೊರೆಯಾಗಿ ಕೊಟ್ಟಳು. ಆ ಬಾಟಲಿಯನ್ನು ಅಲ್ಲೇ ಒಡೆದು ಅವಳ ತಲೆಯ ಮೇಲೆ ಮದ್ಯ ಸುರಿದು ನಾನು ಕೆಳಗೆ ಬಂದೆ. ಅಥವಾ ನನಗೆ ‘ಡಬ್ಬಲ್-ಕಿಕ್’ ಹೊಡೆದಿತ್ತೊ”
            ಲಬಂಗಿ ನನ್ನೆದುರಿಗಿದ್ದಳು. ನಾನು ರೆಪ್ಪೆಗಳನ್ನು, ಬಡಿದೆ. ಇಲ್ಲ, ಅವಳು ನಿಂತಿರದೆ, ಗೋಡೆಗೊರಗಿ ಮಂಚದ ಮೇಲೆ ಕೂತಿದ್ದಳು. ತಲೆಕೂದಲುಗಳು ಅವಳ ಭುಜಗಳ ಮೇಲೆ ಹರಡಿದ್ದವು. ಬೆಳಗಿನ ಉಡುವನ್ನು ಧರಿಸಿದ್ದಳು. ಬಿಳಿ ಶರ್ಟ್ ಮತ್ತು ಮೊಣಕಾಲುಗಳನ್ನು ಮುಚ್ಚಲು ಪ್ರಯತ್ನಿಸುತ್ತಿದ್ದ ಬಿಳಿ ನಿಕ್ಕರ್ ನಲ್ಲಿ ಲಬಂಗಿಯೂ ಶ್ವೇತವರ್ಣಿಯಾಗಿದ್ದಳು. ಬಲ್ಪ್ ಹಳದಿ ಬೆಳಕನ್ನು ಚೆಲ್ಲುತ್ತಿತ್ತು. ನನ್ನೆದುರು ವಾಸ್ತವವಾಗಿಯೂ ಲಬಂಗಿ ಇದ್ದಾಳೆಂಬ ನಂಬಿಕೆ ನನಗಾಗುತ್ತಿರಲಿಲ್ಲ. ಮದ್ಯದಿಂದಾಗಿ ನನಗೆ ಭ್ರಮೆಯುಂಟಾಗುತ್ತಿತ್ತು. ನಾನು ಕೆಲವು ಹೆಜ್ಜೆ ಮುಂದೆ ಬಂದು ಅವಳ ಮೊಣಕಾಲುಗಳ ಮೇಲೆ ಬೆರಳನ್ನಿಟ್ಟೆ ಅನಂತರ ಇಳಿಬಿಟ್ಟುಕೊಂಡಿದ್ದ ಅವಳ ಕಾಲುಗಳ ಬೆರಳಿನಲ್ಲಿದ್ದ ಕಾಲುಂಗುರವನ್ನೂ ಕಳಚಿದೆ.
            “ನಂಬಿಕೆಯಾಯ್ತಾ” ಅವಳ ಈ ಪ್ರಶ್ನೆಯಿಂದ ಗಾಬರಿಗೊಂಡು ಎರಡನೆಯ ಬಾರಿ ಅವಳ ಮುಖವನ್ನೇ ನೋಡಿದೆ. ಅವಳು ಈಗಲೂ ಹಿಂದಿನಂತೆಯೇ ಗೋಡೆಗೊರಗಿ ಕೂತಿದ್ದಳು. ನಾನಿನ್ನೂ ಮೂರ್ಖನಂತೆ ಅವಳ ಕಣ್ಣುಗಳನ್ನೇ ನೋಡುತ್ತಿದ್ದೆ. ತಲೆಕೆರೆದುಕೊಳ್ಳುತ್ತಿದ್ದೆ. ಅನಂತರ ತಲೆಯನ್ನು ಮೂರ್ನಾಲ್ಕು ಬಾರಿ ಕೊಡವಿಕೊಂಡೆ. ಅಮಲು ಇಳಿಯಿತು. ವಾಸ್ತವಿಕತೆ ಎದುರಾಯಿತು.
            “ನಂಬಿಕೆಯಾಯ್ತು.” ಅವಳ ಪ್ರಶ್ನೆಗೆ ಉತ್ತರಿಸಿದೆ.
            “ಏನು” ಅವಳ ಮುಗುಳ್ನಗೆಯಲ್ಲಿ ಸೂಕ್ಷತ್ಮೆಯಿತ್ತು.
            “ಈಗ”
            “ಈಗೇನು”
            “ನನಗೆ ಹಸಿವೆಯಾಗ್ತಿದೆ.”
            “ಹಾಗಾದ್ರೆ ನಿನ್ನ ಮನೆಗೆ ಹೋಗು!” ನಾನು ಸಲಹೆ ಕೊಟ್ಟೆ.
            “ಇದು ಮನೆಯಲ್ವಾ”
            “ಹೌದು, ಆದ್ರೆ ಒಲೆಯಿಲ್ಲದ ಮನೆ.”
            ಅವಳು ನಿಕ್ಕರ್ ನ ಹಿಂಭಾಗದ ಜೇಬಿಗೆ ಕೈಹಾಕಿ ನೂರರ ಒಂದು ನೋಟನ್ನು ತೆಗೆದು ನನ್ನದುರಿಗಿಡುತ್ತಾ ಹೇಳಿದಳು, “ಪೇಟೆಗೆ ಹೋಗಿ ಒಂದು ಒಲೆ ಮತ್ತು ಬೇಕಾದ ಪಾತ್ರೆಗಳನ್ನು ತಗೊಂಡು ಬಾ!”
            “ಆದ್ರೆ ಅಡುಗೆ ಮಾಡೋರು ಯಾರು” ನನಗಾಶ್ಚರ್ಯವಾಯಿತು.
            “ನಾನು.”