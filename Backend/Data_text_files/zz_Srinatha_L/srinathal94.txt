ಕೈಕೊಟ್ಟ ಉಪಾಯ                                               ಅಧ್ಯಾಯ -3
            ಕುಟ್ಟಿ ಕಥೆಗಾರನಾಗಿದ್ದರೂ ಅವನಿಗೆ ಯಾರಾದರೂ ಸಾಹಿತಿ ಎಂದರೆ ಇಷ್ಟವಾಗುತ್ತಿರಲಿಲ್ಲ. ಝಾಬಾ ದಾರ್ಶನಿಕನಲ್ಲದಿದ್ದರೂ ಯಾರಾದರೂ ಅವನಗೆ ಫಿಲಾಸಫರ್ ಎಂದರೆ ಸಂತೋಷವಾಗುತ್ತಿತ್ತು. ವಾಸ್ತವವಾಗಿ ಝಾಬಾ ಒಬ್ಪ ಮೂವೀ-ಕ್ಯಾಮೆರಾಮೆನ್ ಆಗಿದ್ದ. ಸದಾ ಅವನು ಕ್ಯಾಮೆರಾದ ಆ್ಯಂಗಲ್ನಿಂದ ನೋಡುತ್ತಿದ್ದ. ಹಾಗೇ ಯೋಚಿಸುತ್ತಿದ್ದ ಮತ್ತು ವಿಚಾರಗಳಲ್ಲೇ ಕಳೆದು ಹೋಗಿರುತ್ತಿದ್ದ. ನಾನೇನು ಯೋಚಿಸುತ್ತಿದ್ದೆ ಎಂಬುದನ್ನು ಅವನು ಇದುವರೆಗೂ ವ್ಯಕ್ತಪಡಿಸಲಿಲ್ಲ. ಎಲ್ಲಿಯವರೆಗೆ ತನ್ನ ವಿಚಾರಗಳು ಪರಿಪಕ್ವಗೊಳ್ಳುವುದಿಲ್ಲವೋ ಅಲ್ಲಿಯವರೆಗೆ ತಾನದನ್ನು ವ್ಯಕ್ತಗೊಳಿಸುವುದಿಲ್ಲವೆಂಬುದು ಅವನ ವಿಚಾರವಾಗಿತ್ತು. ಆದಷ್ಟು ಶೀಘ್ರ, ಫೋಟೋಗ್ರಫಿಯ ಕ್ಷೇತ್ರದಲ್ಲಿ ಮಹಾನ್ ಶೋಧವೊಂದನ್ನು ಮಾಡುವ ಆಸೆಯನ್ನು ಅವನಿಟ್ಟುಕೊಂಡಿದ್ದ!.
            ನಾನು ಸಾಹಿತಿಯೂ ಅಲ್ಲ, ಫೋಟೋಗ್ರಾಫರನೂ ಅಲ್ಲ. ಆದರೂ ನನ್ನಲ್ಲಿ ಈ ಎರಡೂ ಕ್ಷೇತ್ರಗಳ ಬಗ್ಗೆ ಅಗತ್ಯ ಅರಿವು ಇದಯೆಂಬುದಂತೂ ನಿಜ. ಇವರಿಬ್ಪರೆದುರು ನನ್ನ ವಿಚಾರಗಳನ್ನು ನಿಸ್ಸಂಕೋಚವಾಗಿ ಹೇಳಬಲ್ಲವನಾಗಿದ್ದೆ. ಇಬ್ಪರೂ ನನ್ನ ಮಾತನ್ನು ಕೇಳುತ್ತಿದ್ದರು. ಸಂಕ್ಷಿಪ್ತವಾಗಿ ಹೇಳಬೇಕೆಂದರೆ, ನಮ್ಮ ವಿಚಾರಗಳಲ್ಲಿ ಭಿನ್ನತೆಯಿದ್ದಾಗ್ಯೂ ನಮ್ಮ ವಿಚಾರಗಳಲ್ಲಿ ಸಮಾನತೆಯಿತ್ತು.
            ನನ್ನ ವಿಷಯ-ಡೈರೆಕ್ಷನ್, ಅಂದರೆ ನಿರ್ದಶನ, ವೂನಾದ ಫಿಲ್ಮ್ ಇನ್ಸ್ಟಿಟ್ಯೂಟ್ನ ಡಿಪ್ಲೋಮಾ ನನ್ನ ಬಳಿಯಿದೆ. ಕುಟ್ಟಿಯೊಂದಿಗೆ ನನ್ನ ಪ್ರಥಮ ಪರಿಚಯ ಅಲ್ಲೇ ಆಗಿತ್ತು. ಫಿಲ್ಮ್ ಇದಸ್ಟಿಟ್ಯೂಟ್ನಲ್ಲಿ “ಸ್ಕ್ರೀನ್-ಪ್ಲೇಯ ಅಧ್ಯಯನಕ್ಕಾಗಿ ಮದ್ರಾಸಿನಿಂದ ಅವನು ಓಡಿ ಬಂದಿದ್ದ. ಅವನೊಂದಿಗೆ ಅವನ ತಂದೆಯೂ ಬಂದಿದ್ದ. ಕುಟ್ಟಿ ಮರಳಿ ಹೋಗಲಿಲ್ಲ. ಅವನ ವೃದ್ಧ ತಂದೆ ಚಿಂತಿತರಾಗಿ ಹೊರಟು ಹೋದರು. ಅಂದಿನಿಂದ ನಾವಿಬ್ಪರು ಮಿತ್ರರಾಗಿದ್ದೆವು.
            ನಾವು ಝಾಬಾನ ಪರಿಚಯಕ್ಕೆ ಬಂದಿದ್ದೂ, ಕೇಳಲು ಯೋಗ್ಯವಾದಂತಹದ್ದು. ಆ ದಿನಗಳಲ್ಲಿ ನಾವು ಒಂದು ಚಿಕ್ಕ ಫಿಲ್ಮ್ ಶೂಟಿಂಗ್ಗಾಗಿ ಪೂನಾದಿಂದ ಬೊಂಬಾಯಿಗೆ ಬಂದಿದ್ದೆವು. ಒಂದೇ ದಿನದ ಕೆಲಸವಾಗಿತ್ತು. ನಾವು ಅಪೋಲೋ ಬಂದರಿನ ಸೂರ್ಯೋದಯದ ವಾತಾವರಣವನ್ನು ಚಿತ್ರೀಕರಿಸಬೇಕಿತ್ತು. ವಾತಾವರಣವೆಂದರೆ ಸೂರ್ಯೋದಯದ ವೇಳೆಗೆ ಅಪೋಲೋ ಬಂದರಿನಲ್ಲಿ ಸುತ್ತು ಹಾಕುವ ಸ್ಥೂಲ ಶರೀರಗಳು, ಪಾರಿವಾಳಗಳಿಗೆ ಕಾಳು ಹಾಕುವ ಧರ್ಮಾತ್ಮರು, ಮುಂಜಾನೆಯ ಸೈಕಲ್ಸವಾರರು ಇತ್ಯಾದಿ-ಇತ್ಯಾದಿ ಚಿತ್ರಗಳನ್ನು ಚಿತ್ರೀಕರಿಸಬೇಕಿತ್ತು.
            ಸೂರ್ಯೋದಯಕ್ಕೂ ಮೊದಲು ಕ್ಯಾಮರಾ ಹಿಡಿದು ಸಿದ್ಧರಾಗಿದ್ದೆವು. ದುರದೃಷ್ಟರಿಂದಾಗಿ ಅಂದು ಮೋಡಗಳಿಂದಾಗಿ ಸೂರ್ಯ ಕಾಣಲಿಲ್ಲ. ಮಾರನೆಯ ದಿನ ನಾವು ಮರಳಿ ಅಪೋಲೋ ಬಂದರಿಗೆ ಬಂದೆವು. ಮೂರನೆಯ ದಿನವೂ ಆಕಾಶದಲ್ಲಿ ಮೋಡಗಳು ಆವೃತವಾಗಿದ್ದವು. ಕುಟ್ಟಿಗೆ ಸಿಟ್ಟು ಬಂದು ‘ಸ್ಕ್ರಿಪ್ಟ್ ಬದಲಾಯಿಸಿ ಬಿಡ್ತೀನಿ! ಸಬ್ಜೆಕ್ಟೇ ಬದಲಾಯಿಸಿ ಬಿಡ್ತೀನಿ! ನಾನು ಪ್ರಕೃತಿಗೆ ಸೊಪ್ಪು ಹಾಕಲ್ಲ’ ಎಂದ. ಆದರೆ ಅವನಿಗೆ ವಿಷಯ ಬದಲಾವಣೆ ಮಾಡುವ ಅಗತ್ಯವುಂಟಾಗಲಿಲ್ಲ.
            ಸೂರ್ಯನ ಪ್ರಥಮ ಕಿರಣಗಳು ಮೋಡಗಳನ್ನು ಭೇದಿಸಿ ನಮ್ಮ ಕಾಲುಗಳ ಬಳಿ ಆಡುತ್ತಿದ್ದ ಪಾರಿವಾಳಗಳ ರೆಕ್ಕೆಗಳ ಮೇಲೆ ಬಿದ್ದವು. ನಮ್ಮ ಕಣ್ಣುಗಳು ಹೊಳೆದವು. ನಮ್ಮೊಂದಿಗೆ ಬಂದಿದ್ದ ಇನ್ಟ್ಯೂಟ್ನ ಕ್ಯಾಮೆರಾಮೆನ್ ವ್ಯೂ- ಫೌಂಡರ್ ನಲ್ಲಿ ದೃಷ್ಟಿ ಹರಿಸಿದ. ವೈಡ್ ಆ್ಯಂಗಲ್ ಲೆನ್ಸ್ ನ ಅಗತ್ಯ ಅವನಿಗಾಗಲಿಲ್ಲ. ತತ್ ಕ್ಷಣ ‘ಕಿಟ್’ ತೆರೆದ. ಲೆನ್ಸ್ ನ್ನು ಹೊರತುಪಡಿಸಿ ಫೋಟೋಗ್ರಫಿಯ ಎಲ್ಲಾ ವಸ್ತುಗಳು ಅದರಲ್ಲಿದ್ದವು.
            ಈ ಬಾರಿ ಕುಟ್ಟಿಯ ಸಿಟ್ಟಿನ ಕಟ್ಟೆ ಒಡೆಯಿತು. ನನ್ನ ಕಣ್ಣುಗಳೂ ಕೆಂಪಗಾದವು, ಮೂರು ದಿನಗಳ ಅನಂತರ ಸೂರ್ಯ ಕಾಣಿಸಿದ್ದ. ಆದರೆ ಅಗತ್ಯದ ಲೆನ್ಸ್ ಮಾಯವಾಗಿತ್ತು. ನಾವು ಸಿಟ್ಟಿನಿಂದ ಕ್ಯಾಮರಾಮೆನ್ನನ್ನು ನೋಡಿದೆವು. ಅವನು “ಲೆನ್ಸ್ ಕಿಟ್ನಲ್ಲೇ ಇತ್ತು, ಯಾರೋ ತೆಗೆದುಕೊಂಡಿರಬೇಕು!” ಎಂದ.
            ನಾನು ನನ್ನ ದೃಷ್ಟಿಯನ್ನು ಹೊರಳಿಸಿದೆ. ಅಪೋಲೋ ಬಂದರಿನ ತೀರದಲ್ಲಿ  ಮೂರ್ನಾಲ್ಕು ಜನ ನಡುವಯಸ್ಸಿನ ವಕ್ದಿಗಳು ಕೂತಿದ್ದರು. ಓರ್ವ ನರ್ಸ್ ಬೇಬಿ ಸೈಕಲನ್ನು ತಳ್ಳುತ್ತಾ ನಮ್ಮೆಡೆಗೆ ಬರುತ್ತಿದ್ದಳು. ಸ್ವಲ್ಪ ದೂರದಲ್ಲಿ ದಡದ ಮೇಲೆ ಕೂತಿದ್ದ ಓರ್ವ ನೀಗ್ರೋವಿನ ಮೇಲೆ ನನ್ನ ದೃಷ್ಟಿ ಬಿತ್ತು. ಬಿಳಿ ಟೀ-ಶರ್ಟ್, ಬ್ಲೂಜೀನ್ಸ್, ಸೊಂಟಕ್ಕೆ ದಪ್ಪ ಬೆಲ್ಟ್ ಮತ್ತು ಬೆನ್ನ ಮೇಲೆ ಗಿಟಾರ್ ಹಾಕಿಕೊಂಡು ವೈಡ್ ಆ್ಯಂಗಲ್ ಲೆನ್ಸನ್ನು ಕೈಯಲ್ಲಿ ಆಡಿಸುತ್ತಾ ಅವನು ಮೌನಿಯಾಗಿ ಕೂತಿದ್ದ.
            ನಾನು ಕುಟ್ಟಿಯೊಂದಿಗೆ ಅವನ ಬಳಿ ಓಡಿ ಬಂದೆ.
            “ಈ ಲೆನ್ಸ್ ಯಾರದ್ದು” ಕುಟ್ಟಿ ಅವನ ಹೆಗಲ ಮೇಲೆ ಕೈಯಿಟ್ಟು ನೇರವಾಗಿ ಪ್ರಶ್ನಿಸಿದ.
            ಮೊದಲು ಅವನಿಗೆ ಆಶ್ಚರ್ಯವಾಯಿತು. ತನ್ನ ಗಂಭೀರ ವಿಚಾರಗಳಿಗೆ ವಿಘ್ನವುಂಟುಮಾಡಿದ್ದಕ್ಕಾಗಿ ಸ್ವಲ್ಪ ಕೋಪವನ್ನು ವ್ಯಕ್ತಪಡಿಸಿದ. ಆದರೆ ಆಮೇಲೆ ನಗುತ್ತಾ “ಲೆನ್ಸ್ ನನ್ನ ಕೈಯಲ್ಲಿದೆ, ಹೀಗಾಗಿ ನನ್ನದೇ ಆಗಿರಬೇಕು!” ಎಂದ.
            ನೀಗ್ರೋವಿನ ಶರೀರದ ರಚನೆಯನ್ನು ಕಂಡು ಕುಟ್ಟಿ ಹೆಚ್ಚು ಚರ್ಚಿಸುವುದು ಉಚಿತವಲ್ಲವೆಂದು ತಿಳಿದ. ಕೂಡಲೇ ತಾಜ್ಮಹಲ್ ಹೋಟೆಲ್ನ ಗೇಟಿಗೆ ಓಡಿ ಬಂದು, ದೊಣ್ಣೆಯೊಂದಿಗೆ ಅಲ್ಲಿ ನಿಂತಿದ್ದ ಪೊಲೀಸನನ್ನು ಕರೆದುಕೊಂಡು ಮರಳಿ ಬಂದ. ಪೋಲೀಸೂ ಅವನನ್ನು ನಮ್ಮಂತೆಯೇ ಪ್ರಶ್ನಿಸಿದ. ನೀಗ್ರೋ ಕೂಡ ನಮಗೆ ಉತ್ತರಿಸಿದಂತೆಯೇ ಉತ್ತರಿಸುತ್ತಾ “ನನ್ನ ಹೆಸರು ಝಾಬಾ. ನಾನೊಬ್ಪ ಫೋಟೋಗ್ರಾಫರ್” ಎಂದು ತನ್ನ ಪರಿಚಯ ಹೇಳಿದ. ಅನಂತರ ತನ್ನ ಶೌಲ್ಡರ್ ಬ್ಯಾಗ್ ತೆರೆದು ಒಳಗಿನಿಂದ ಎರಡು ಲ್ಯೆಕಾ ಕ್ಯಾಮೆರಾ, ಸುಮರ್-ಎಟ್ನ ಒಂದು ಮೂವಿ ಕ್ಯಾಮೆರಾ ಮತ್ತು ಇನ್ನೂ ಕೆಲವು ಲೆನ್ಸ್ಗಳನ್ನು ಹೊರತೆಗೆದು ಸಾಕ್ಷಿರೂಪದಲ್ಲಿ ನಮಗೆ ತೋರಿಸಿದ. ನಾನು ಮತ್ತು ಕುಟ್ಟಿ. ಆಶ್ಚರ್ಯದಿಂದ ಅವನನ್ನೇ ನೋಡುತ್ತಾ ನಿಂತು ಬಿಟ್ಟೆವು.
            “ನಾನು ನಿಮಗೇನಾದರೂ ಸಹಾಯ ಮಾಡಬಲ್ಲೆನೆ” ನಾವು ವ್ಯಗ್ರರಾಗಿದ್ದನ್ನು ಕಂಡು ಅವನು ವಿನಯದಿಂದ ಪ್ರಶ್ನಿಸಿದ.
            “ನಮಗೆ ವೈಡ್ ಆ್ಯಂಗಲ್ ಲೆನ್ಸ್ ಬೇಕಾಗಿತ್ತು – ಕೆಲವು ನಿಮಿಷ ಮಾತ್ರ” ಎಂದ ಕುಟ್ಟಿ.
            ಸ್ವಲ್ಪವೂ ಯೋಚಿಸದೆ ನೀಗ್ರೋ ನಮ್ಮ ಕೈಗೆ ಲೆನ್ಸ್ ಹಾಕಿದ. ನಾವು ಗದ್ಗದಿತರಾದೆವು. ಶಾಟ್ ಹೊಡೆದಾದ ಮೇಲೆ ಅವನ ಬಳಿಗೆ ಬಂದು ಧನ್ಯವಾದಗಳನ್ನು ಅರ್ಪಿಸಿದವು. ಕುಟ್ಟಿ ಅವನ ಬಗ್ಗೆ ಅದಷ್ಟು ಮರುಳನಾದನೆಂದರೆ ಅವನನ್ನು ಜತೆಯಲ್ಲಿ ಚಹಾ ತೆಗೆದುಕೊಳ್ಳಲು ಆಹ್ತಾನಿಸಿದ. ನೀಗ್ರೋ ಮುಗುಳ್ನಕ್ಕು ಒಪ್ಪಿಕೊಂಡ.
            ನಾವು ಮೂವರೂ ಬಳಿಯೇ ಇದ್ದ ಮದ್ರಾಸಿ ಹೋಟೆಲ್ಗೆ ಚಹಾ ಕುಡಿಯಲು ಹೋದೆವು. ಚಹಾ ಕುಡಿಯುತ್ತಾ ನೀಗ್ರೋ “ತಾನು ‘ಇಂಟರ್ನ್ಯಾಶನಲ್ ಲೀವಿಂಗ್’ನ ಸಾಂಸ್ಕೃತಿಕ ಕಾರ್ಯಕ್ರಮದ ಯೋಜನೆಯಡಿ ಮೂರು ತಿಂಗಳಿಗಾಗಿ ಅಮೇರಿಕಾದಿಂದ ಭಾರತಕ್ಕೆ ಬಂದಿದ್ದಾಗಿಯೂ, ಅದರೆ ಈಗ ಮರಳಿ ಅಮೇರಿಕಾಕ್ಕೆ ಹೋಗುವ ಆಸೆಯಿಲ್ಲವೆಂದೂ” ಹೇಳಿದ. ನಾವು ಅವನನ್ನು ನಮ್ಮೊಂದಿಗೆ ಮಾನಾಡಿ ಕರೆತಂದೆವು. ಈ ಘಟನೆ ನಡೆದು ಮೂರು ವರ್ಷಗಳೇ ಆಗಿವೆ. ಆಮೇಲೆ ನಾವು ಒರಿಸ್ಸಾದ ಸಮುದ್ರ ತೀರಕ್ಕೆ ಬಂದು, ಗೋಪಾಲಪುರದ ಹಳ್ಳಿಯಲ್ಲಿ ಬೀಡುಬಿಟ್ಟೆವು.
            ನಾನು, ಕುಟ್ಟಿ ಮತ್ತು ಝಾಬಾ, ನಾವು ಮೂವರೂ ‘ಥೈಸ್’ ಎಂಬ ಹಸುರು ಕಾಟೇಜ್ನಲ್ಲಿ ವಾಸಿಸುತ್ತಿದ್ದೆವು. ಕೆಳ ಅಂತಿಸ್ತಿನಲ್ಲಿ ನಾವು ವಾಸಿಸುತ್ತಿದ್ದರೆ ಮೇಲ್ಭಾಗದಲ್ಲಿ ಮನೆ ಒಡತಿ ದುಲಈ ವಾಸಿಸುತ್ತಿದ್ದಳು. ಅವಳು ಮೃಗಾಲಯದ ಸಿಂಹಿಣಿಯಂತೆ ಒಂದು ಗೋಡೆಯಿಂದ ಇನ್ನೊಂದು ಗೋಡೆಯವರೆಗೆ ಸುತ್ತು ಹಾಕುತ್ತಿದ್ದಾಗ ಅವಳ ಹೆಜ್ಜೆಯ ಧ್ವನಿಯನ್ನು ನಾವು ಸ್ಪಷ್ಟವಾಗಿ ಕೇಳಬಹುದಿತ್ತು. ಒಮ್ಮೊಮ್ಮೆ ನಾವು ನಿದ್ರಿಸುತ್ತಿದ್ದಾಗ ಛಾವಣಿಯಿಂದ ಜಲ್ಲಿಕಲ್ಲುಗಳು ಬೀಳುತ್ತಿದ್ದುವು. ಆಗ ನಾವು ಸುಲಭವಾಗಿ ಅಂದಾಜು ಮಾಡಬಹುದಿತ್ತು . . . ದುಲಈ ಎರಡು ಪೆಗ್ ಮಧ್ಯವನ್ನು ಹೆಚ್ಚು ಸೇವಿಸಿದ್ದಾಳೆ, ಹೀಗಾಗಿ ಅವಳು ಕುಣಿಯುತ್ತಿದ್ದಾಳೆ. ಕಾರಣವಿಲ್ಲದೆ ಕಿರುಚುತ್ತಿದ್ದಳು. ನಾವು ಮೌನವಾಗಿ ಹೊರಗೆ ಓಡಿ ಬರುತ್ತಿದ್ದೆವು. ಸಮುದ್ರ ತೀರ ನಮ್ಮ ಕಾಟೇಜಿನ ಎದುರಿಗಿತ್ತು. ಸಮುದ್ರ-ತೀರಕ್ಕೆ ಬಂದು ಅಡ್ಯಾಡಿ, ಮರಳಿನ ಮೇಲೆ ಗಂಟೆಗಟ್ಟಲೆ ಕೂತು ಗಂಭೀರವಾಗಿ ಯೋಚಿಸುತ್ತಿದ್ದೆವು.
            ನಮ್ಮನ್ನು ಹೆಚ್ಚು ವ್ಯಾಕುಲಗೊಳಿಸುತ್ತಿದ್ದುದು, ‘ಹಣ’. ನಮ್ಮ ಕೂಡಿಟ್ಟ ಹಣ ಖರ್ಜಾಗಿ ಅದಷ್ಟೋ ತಿಂಗಳುಗಳೇ ಸಂದಿದ್ದವು. ಇದಕ್ಕೆ ಯಾರನ್ನು ದೂಷಿಸುವುದೆಂದು ನಾನಿನ್ನೂ ನಿರ್ಧರಿಸಲು ಸಾಧ್ಯವಾಗಿರಲಿಲ್ಲ. ಒಮ್ಮೊಮ್ಮೆ ನಾನು ಝಾಬಾನನ್ನು, ದೂಷಿಸುತ್ತಿದ್ದೆ. ಒಂದು ವೇಳೆ ಅವನು ಗೋಪಾಲಪುರದ ಸಮುದ್ರತೀರದಲ್ಲಿ ಎಕ್ಸ್ಪೆರಿಮೆಂಟಲ್ ಫಿಲ್ಮ್ ತಯಾರಿಸುವ ವಿಚಾರ ಮಾಡದಿರುತ್ತಿದ್ದರೆ ಇಂದು ಹಣದ ವಿಚಾರದಲ್ಲಿ ನಾವಿಷ್ಟು ವ್ಯಗ್ರರಾಗಬೇಕಿರಲಿಲ್ಲ!
            ಒಮ್ಮೊಮ್ಮೆ ನಾನು ಕುಟ್ಟಿಯನ್ನೂ, ದೋಷಿಯೆನ್ನಲು ಹಿಂಜರಿಯುತ್ತಿರಲಿಲ್ಲ. ಒಂದು ವೇಳೆ ಅವನು ಗೋಪಾಲಮರದ ಅದ್ಭುತ ಸಮುದ್ರತೀರದಲ್ಲಿ ಪುಸ್ತಕ ಓದದಿದ್ದಿದ್ದರೆ ನಾವಿಲ್ಲಿಯವರೆಗೆ ಬರುತ್ತಲೇ ಇರಲ್ಲಿಲ್ಲ! ಡಿಪ್ಲೋಮಾ ಪರೀಕ್ಷೆಯ ಅನಂತರ ಕುಟ್ಟಿ ನಮ್ಮನ್ನು ಇಲ್ಲಿಗೆ ಎಳೆದು ತಂದಿದ್ದ. ಮತ್ತೆ ಈ ಜಾಗ ನಮಗೆಷ್ಟು ಹಿಡಿಸಿತಂದರೆ, ಇದುವರೆಗೂ ಯಾರೂ ಇಲ್ಲಿಂದ ಮರಳಿ ಹೋಗುವ ಮಾತನ್ನು ಆಡುತ್ತಿರಲಿಲ್ಲ. ಮರಳಿ ಹೋಗದಿದ್ದುದ್ದಕ್ಕೆ ಮತ್ತೊಂದು ಕಾರಣ ನಮ್ಮ ಎಕ್ಸ್ವೆರಿಮೆಂಟಲ್ ಫಿಲ್ಮ್ ಕೂಡ ಆಗಿತ್ತು. ಫಿಲ್ಮ್ನ ಮೂರು ರೀಲುಗಳನ್ನು ನಾವಾಗಲೇ ತಯಾರಿಸಿಬಿಟ್ಟಿದ್ದೆವು. ಇನ್ನೊಂದು ರೀಲು ಉಳಿದಿತ್ತು. ಅದು ಆದ ಅನಂತರ ನಮ್ಮದೊಂದು ಚಿಕ್ಕ ಎಕ್ಸ್ವೆರಿಮೆಂಟಲ್ ಮೂವಿ ಸಿದ್ದವಾಗುವುದರಲ್ಲಿತ್ತು ಝಾಬಾ ಅದರ ಸ್ವಾಮ್ಯವನ್ನು ಅಮೆರಿಕನ್ ಟಿ.ವಿ.ಗೆ ಸಾವಿರಾರು ಡಾಲರ್ ಗಳಿಗೆ ಮಾರುವ ಆಸೆಯನ್ನಿಟ್ಟುಕೊಂಡಿದ್ದ. ಜತೆಗೇ, ನಾವೂ ಮೂವರೂ ಕೀರ್ತಿಯ ಶಿಖರವನ್ನೇರುವವರಿದ್ದೆವು. ಆದರೆ ಇವೆಲ್ಲಾ ಕೇವಲ ಸುಂದರ ಭವಿಷ್ಯದ ಕನಸಾಗಿತ್ತು. ಈಗ, ಕುರೂಪಿ ವರ್ತಮಾನ ಡ್ರಾಗನ್ನಂತೆ ಬೆಂಕಿ ಕಾರುತ್ತಿತ್ತು. ಆದಾಯದ ಯಾವ ಮಾರ್ಗವೂ ನಮ್ಮ ಬಳಿ ಇರಲಿಲ್ಲ. ಎಲ್ಲಿಂದಲೂ ಹಣ ಬರುವ ಭರವಸೆಯೂ ಇರಲಿಲ್ಲ.
            ಹಳ್ಳಿಯ ಮಧ್ಯಕ್ಕೆ ಬಂದು ಕುಟ್ಟಿ ನನಗೆ ಸಂಜ್ಞೆಮಾಡಿದ. ನಾನು ಅರ್ಥಮಾಡಿಕೊಂಡೆ. ಅವನು ಬೀಳಲು ಸಿದ್ಧನಾಗಿದ್ದ. ನಾನು ಎಚ್ಚರಗೊಂಡೆ. ತನಗೆ ವಾಸ್ತವವಾಗಿಯೂ ತಲೆಸುತ್ತುತ್ತಿದೆ ಎಂಬಂತೆ ಅವನು ಬಳಿಯೇ ನಿಂತಿದ್ದ ವ್ಯಕ್ತಿಯೊಬ್ಬನ ಮೇಲೆ ಬಿದ್ದ. ನಾನು ಹಾರಿ ಅವನನ್ನು ಹಿಡಿದುಕೊಂಡು ಮೆಲ್ಲನೆ ನೆಲದ ಮೇಲೆ ಮಲಗಿಸಿದೆ. ಕುಟ್ಟಿ ಒದ್ದಾಡಲಾರಂಬಿಸಿದ. ಅವನ ತುಟಿಗಳ ಮಧ್ಯೆ ಜೊಲ್ಲು ಸ್ರವಿಸಲಾರಂಭಿಸಿತು. ನಾಲ್ಕು ಕಡೆಯಿಂದ ಜನ ದೌಡಾಯಿಸಿ ಬಂದರು.
            ನಾನು ಹಣಕ್ಕಾಗಿ ಕೈ ಚಾಚಬೇಕೆಂದಿದ್ದೆ, ಆಗಲೇ ನನ್ನನ್ನು ದೂರಕ್ಕೆ ತಳ್ಳುತ್ತಾ ಬಂದ ಇಬ್ಪರು ತಮ್ಮ ಚಪ್ಪಲಿಗಳನ್ನು ಕುಟ್ಟಿಯ ಮೂಗಿಗೆ ಹಿಡಿದರು. ಒಬ್ಬ ಮೋಚಿಯೂ ಈ ಗುಂಪಿನಲ್ಲಿದ್ದ, ಅವನು ಓಡಿ ಮುಂದೆ ಬಂದು ಕೂಡಲೇ ನಾಲ್ಕೈದು ಬೇರೆ-ಬೇರೆ ವಿಧದ ಚಪ್ಪಲಿಗಳನ್ನು ಕುಟ್ಟಿಯ ಮೂಗಿನ ಬಳಿ ಹಿಡಿದು ಪರೀಕ್ಷಿಸಲಾರಂಭಿಸಿದ.
            ಈ ಹಳ್ಳಿಯ ಪರೋಪಕಾರಿ ಜನ, ಸೇವೆ ಮಾಡುವ ಇಂಥ ಒಳ್ಳೆಯ ಅವಕಾಶವನ್ನು ಅದು ಹೇಗೆ ಕಳೆದುಕೊಳ್ಳುತ್ತಾರೆ! ಪ್ರತಿಯೊಬ್ಪರಿಗೂ ತನ್ನ ಚಪ್ಪಲಿ ಬಗ್ಗೆ ದೃಢನಂಬಿಕೆಯಿತ್ತು. ಪ್ರತಿಯೊಬ್ಪನೂ ತನ್ನ-ತನ್ನ ಚಪ್ಪಲಿಯನ್ನು ಕುಟ್ಟಿಯ ಮೂಗಿನ ಬಳಿ ಹಿಡಿಯಲು ಸ್ಪರ್ಧೆಗಿಳಿದಂತಿತ್ತು.
            ನಾನೇನಾದರೂ ಹೇಳಲು ಪ್ರಯತ್ನಿಸಿದರೆ ಅಕ್ಕ-ಪಕ್ಕದಲ್ಲಿದ್ದ ಜನ ನನ್ನನ್ನು ತಡೆದು, “ನೋಡಪ್ಪಾ, ಇದು ಮೂರ್ಛೆರೋಗ, ಹೆದರ ಬೇಡ, ಸಮಾಧಾನ ಮಾಡ್ಕೋ. ಇನ್ನೂ ನನ್ನ ಚಪ್ಪಲಿ ನನ್ನ ಕಾಲಲ್ಲೇ ಇದೆ” ಎಂದು ನನಗೇ ಸಮಾಧಾನ ಮಾಡುತ್ತಿದ್ದರು.
            ಕುಟ್ಟಿ ಹೆದರಿದ ಎಮ್ಮೆ ಕೊಂಬು ಎಮ್ಮೆಗೇ ಭಾರವಾಗುತ್ತೆ ಅಂತ ನಾವು ಕನಸಿನಲ್ಲೂ ಯೋಚಿಸಿರಲಿಲ್ಲ. ಆದರೂ ಜನಸೇವಕರು ಕುಟ್ಟಿಯ ಮೂಗಿನ ಬಳಿ ಹಿಡಿದ ಚಪ್ಪಲಿಗಳನ್ನು ಹಿಂತೆಗೆದುಕೊಳ್ಳಲು ಸಿದ್ಧರಿರಲಿಲ್ಲ. ಕಡೆಗೆ ಬಹು ಪ್ರಯಾಸದಿಂದ ಅವನು ಕೈ-ಕಾಲು ಬಡಿದು ಎದ್ದು ನಿಂತ.
            “ಕಡೆಗೆ ನನ್ನ ಚಪ್ಪಲಿಯೇ ಪ್ರಭಾವ ಬೀರ್ತಲ್ಲ!” ಯಾರೋ ಹೇಳಿದ.
            ನಮ್ಮ ಅದೃಷ್ಟದಲ್ಲಿ ‘ಲಕ್ಷ್ಮಿ’ಯನ್ನು ಹೊರತುಪಡಿಸಿ ಬೇರೆಲ್ಲಾ ಇತ್ತು. ಕುಟ್ಟಿಯ ಬಳಿ ಏಳೆಂಟು ಕಾದಂಬರಿಗಳ ಕಥಾವಸ್ತುಗಳಿದ್ದವು. ಒಂದು ಕಥಾವಸ್ತುವಿನ ಬಗ್ಗೆ ಮುನ್ನೂರ ಐವತ್ತು ಪುಟಗಳ ಕಾದಂಬರಿಯನ್ನು ಅವನು ಬರೆದಿದ್ದ. ಆಶ್ಚರ್ಯದ ವಿಷಯವೆಂದರೆ, ಮದ್ರಾಸಿನ ಪ್ರಕಾಶಕನೊಬ್ಬನಿಗೆ ಆ ಕಾದಂಬರಿಯನ್ನು ಪ್ರಕಟಿಸುವ ಇಚ್ಛೆಯೂ ಇತ್ತು ಕುಟ್ಟಿ ಹದಿನೈದು ಪರ್ಸೆಂಟ್ ರಾಯಲ್ಟಿ ಬಯಸುತ್ತಿದ್ದ. ಪ್ರಕಾಶಕ ಎರಡು ಪರ್ಸೆಂಟ್ಗಿಂತ ಹೆಚ್ಚು ಕೊಡಲು ಒಪ್ಪುತ್ತಿರಲಿಲ್ಲ. “ನನ್ನ ಬರವಣಿಗೆಗೆ ಇಷ್ಟು ತುಚ್ಛ ಬೆಲೆಯೇ ಮೊದಲ ಕಾದಂಬರಿಯಾದರೆ ಏನಾಯ್ತು. ಇದರಿಂದ ನಾನು ಸಾವಿರಾರು ರೂಪಾಯಿಗಳನ್ನು ಸಂಪಾದನೆ ಮಾಡ್ತೀನಿ” ಎಂದು ಕುಟ್ಟಿ ಹೇಳುತ್ತಿದ್ದ.
            ಝಾಬಾನ ಬಳಿ ಇಂಥ ಯಾವ ಆಸೆಯೂ ಇರಲಿಲ್ಲ. ಮೂಡ್ ಬಂದಾಗ ಅವನು ‘ನನ್ನ ಬಳಿ ಅಮೂಲ್ಯ ವಿಚಾರಗಳಿವೆ. ಆ ವಿಚಾರಗಳು ಆಕಾರ ಪಡೆದರೆ ಫೋಟೋಗ್ರಫಿಯ ಕ್ಷೇತ್ರದಲ್ಲಿ ಭೂಕಂಪವೇ ಉಂಟಾಗುತ್ತೆ!’ ಎನ್ನುತ್ತಿದ್ದ. ಇದುವರೆಗಂತೂ ಆ ಭೂಕಂಪ ಬಂದಿರಲಿಲ್ಲ, ಬಹುಶಃ ಬರುವಂತೆಯೂ ಇರಲಿಲ್ಲ! ಝಾಬಾನ ಮುಖವೇ ಹಿಮರಿಂದಾವೃತವಾದಂತಿತ್ತು. ಭೂಕಂಪವೇನಾದರೂ ಮರೆತು ಈ ಕಡೆ ಬಂದರೂ ಅವನ ಮುಖ ನೋಡಿ ವಾಪಸ್ ಹೋಗಿ ಬಿಡುತ್ತಿತ್ತು!
            ಝಾಬಾನಲ್ಲಿ ಮತ್ತೊಂದು ವಿಶೇಷತೆಯಿತ್ತು. ಅವನಲ್ಲೇ ಕೂತರೂ ನೋಡುವವರಿಗೆ, ಅವನು ನಿದ್ರಿಸುತ್ತಿದ್ದಾನೆಂಬ ಭ್ರಮೆಯುಂಟಾಗುತ್ತಿತ್ತು. ಪ್ರಾರಂಭದ ದಿನಗಳಲ್ಲಿ ಕುಟ್ಟಿ ಮೋಸ ಹೋಗಿ “ಏಯ್ ಏಯ್! ಏಳು, ಏಳು!” ಎನ್ನುತ್ತಿದ್ದ. ಉತ್ತರದಲ್ಲಿ ಗಾಜಿನಂತಹ ತನ್ನ ಕಣ್ಣುಗಳನ್ನು ತೆರೆದು, ಕೆಂಪಗೆ ಮಾಡಿ, ಮತ್ತೆ ಮುಚ್ಚಿಕೊಂಡು ಬಿಡುತ್ತಿದ್ದ. ಕುಟ್ಟಿಗೆ ಅರ್ಥವಾಗುತ್ತಿತ್ತು ಝಾಬಾ ಆಳವಾದ ವಿಚಾರಗಳಲ್ಲಿ ಕಳೆದು ಹೋಗಿದ್ದಾನೆ ಅವನನ್ನು ಛೇಡಿಸಬಾರದು. ಇಲ್ಲದಿದ್ದರೆ, ಅವನು ಆಫ್ರಿಕಾದ ಗೋರಿಲ್ಲಾಗಳಂತೆ ತನ್ನೆರಡೂ ಕೈಗಳ ಮುಷ್ಠಿಯಿಂದ ಎದೆಗೆ ದಡದಡನೆ ಹೊಡೆದುಕೊಂಡು ಕಿರುಚಲು ಪ್ರಾರಂಭಿಸಿ ಬಿಡುತ್ತಾನೆ!
            ಇನ್ನು ನನ್ನ ವಿಷಯ! ನನ್ನ ಬಳಿ ನಿರ್ದೇಶನದ ಡಿಪ್ಲೋಮಾ ಸರ್ಟಿಫಿಕೇಟ್ ಇತ್ತು. ಆದರೆ ಅದು ಯಾವ ಉಪಯೋಗಕ್ಕೂ ಬರುತ್ತಿರಲಿಲ್ಲ. ನನಗೊಬ್ಬ ಸಹೋದರನಿದ್ದಾನೆ. ಅವನಿಗೂ ಮತ್ತು ಈ ಡಿಪ್ಲೋಮಾ ಸರ್ಟಿಫಿಕೇಟಿಗೂ ಹೆಚ್ಚು ಅಂತರವಿಲ್ಲ, ಗೋಪಾಲಪುರಕ್ಕೆ ಬಂದಮೇಲೆ ಅವನಿಗೆ ಅನೇಕ ಪತ್ರಗಳನ್ನು ಬರೆದೆ. ಆರು ತಿಂಗಳವರೆಗೆ ಒಂದೇ ಸಮನೆ ಪತ್ರಗಳನ್ನು ಬರೆದಿದ್ದೆ. ಅವನು ಹಣ ಕಳಿಸುವ ಮಾತಿರಲಿ, ನನ್ನ ಪತ್ರಗಳಿಗೆ ಉತ್ತರವನ್ನೂ ಕೊಡಲಿಲ್ಲ. ಹಾಗಂತ, ಏಳನೆಯ ತಿಂಗಳು ಅವನಿಂದ ಒಂದು ಪತ್ರ ಬಂದಿತ್ತು. ಅದರಲ್ಲಿ ಬರೆದಿದ್ದ – ಯಾವಾಗ ನಿನ್ನ, ತಲೆಯಿಂದ ಫಿಲ್ಮ ಲೈನಿನ ಭೂತ ತೊಲಗುತ್ತೋ ಮತ್ತು ನೀನು ನನ್ನ ಆಫೀಸಿನ ಕೆಲಸಗಳನ್ನು ನೋಡಿಕೊಳ್ತೀಯೋ ಅಂದಿನಿಂದ ನಾನು ನಿನಗೆ ಎರಡು ಸಾವಿರ ರೂಪಾಯಿಗಳನ್ನು ಪ್ರತಿ ತಿಂಗಳೂ ಕೊಡ್ತೀನಿ. ಅದಕ್ಕೂ ಮುಂಚೆ… ಸೊನ್ನೆ.
            ಪ್ಲಾಟ್ ಫಾರಂನ ವಿಶಾಲ ಶೂನ್ಯದಂತಹ ಗಡಿಯಾರ ನನ್ನ ಕಣ್ಣುಗಳೆದುರು ಇದೆ. ಸಮಯದ ಮುಳ್ಳುಗಳು ಸಮಯಕ್ಕೆ ಸರಿಯಾಗಿ ಮುಂದುವರಿಯುತ್ತಿವೆ. ಪ್ರತಿ ಕ್ಷಣವೂ ನಾನು ಯೋಚಿಸುತ್ತೇನೆ. ಈ ಮುಳ್ಳುಗಳು ನಿಂತುಬಿಟ್ಟರೆ ಸಮುದ್ರದ ಅಲೆಗಳು. ಗಾಳಿಯ ಫೂತ್ಕಾರ, ಹಿಮದ ನದಿಗಳು, ಸಮುದ್ರದ ಉಬ್ಪರ-ಎಲ್ಲವೂ ಸ್ತಬ್ಧಗೊಂಡು ಬಿಡುತ್ತವೆ. ಚಂದ್ರ, ಸೂರ್ಯ, ಪೃಥ್ವಿ ಮತ್ತು ಇತರ ಗ್ರಹಗಳು ನಿಶ್ಚಲಗೊಂಡು ಬಿಡುತ್ತವೆ. ಮತ್ತೆ ಮನುಷ್ಯ ಬಹುಶಃ ಅವನು ನಿಲ್ಲಲಾರ, ನಿಶ್ಚಲಗೊಳ್ಳುವುದನ್ನು ಅವನು ಕಲಿತಿಲ್ಲ. ಅವನಿಗೆ ಆಕಾಶದವರೆಗೂ ತಲೆ ಎತ್ತಬೇಕಾಗಿದೆ, ಆಕಾಶಕ್ಕೆ ವೀಳ್ಯದ ರಸವನ್ನು ಪಿಚಕಾರಿಯಂತೆ ಹಾರಿಸಬೇಕಾಗಿದೆ. ಅವನಿನ್ನೂ ಸಾವನ್ನು ಗೆದ್ದು ದೇವರ ಸಿದಿಗೆ ಎತ್ತಬೇಕಾಗಿದೆ.
            ಅಮೃತಿಸರ್ ಎಕ್ಸ್ ಪ್ರೆಸ್ ನ ಪ್ರಯಾಣಿಕರ ಗದ್ದಲದಿಂದ ಹಾಗೂ ಯಾರಿಂದಲೋ ಒದೆ ತಿಂದು ಅರಚುತ್ತಾ ನಾಯಿಯೊಂದು ನನ್ನ ಬಳಿ ಬಂದು ನಿಲ್ಲುತ್ತದೆ. ಅದು ನನ್ನನ್ನೇ ನೋಡುತ್ತಿದೆ. ಬಹುಶಃ ನನ್ನನ್ನು ಪರೀಕ್ಷಿಸುತ್ತಿದೆ. ಬಹುಶಃ ಅದಕ್ಕೇ ತಿಳಿದುಬಿಟ್ಟಿದೆ – ಇನ್ನು ನನ್ನ ಆಯಸ್ಸು ಕೇವಲ ಒಂದು ಗಂಟೆ, ಮೂವತ್ತಾರು ನಿಮಿಷ ಮಾತ್ರವೆಂದು! ಬಹಳ ಬೇಗ ನಾನು ನನ್ನ ಕಣ್ಣುಗಳನ್ನು ಮುಚ್ಚಿ ಮಹಾಪ್ರಯಾಣ ಮಾಡುವವನಿದ್ದೇನೆಂದು ಆ ನಾಯಿಗೆ ತಿಳಿದುಬಿಟ್ಟಿದೆ.
            ನಾಯಿ ತನ್ನ ಹಿಂಗಾಲುಗಳ ಮೇಲೆ ಕೂರುತ್ತದೆ. ನಾಲಿಗೆಯನ್ನು ಹೊರಚಾಚಿ ಜೊಲ್ಲು ಸುರಿಸುತ್ತಿದೆ. ಅದರ ಶರೀರದ ಅಂಗಾಂಗಗಳು ಏದುಸಿರು ಬಿಡುತ್ತಿವೆಯೋನೋ ಎಂದನ್ನಿಸುತ್ತಿದೆ.
            ಬಾ, ಬಾ… ಬಾ, ಬಾ… ಬಾ…” ನನ್ನ ಒಣ ತುಟಿಗಳು ಕಂಪಿಸುತ್ತವೆ. ನಾನು ಕರೆದರೂ ಅದು ಬರುವುದಿಲ್ಲ. ಅದರ ಕಣ್ಣುಗಳಲ್ಲಿ ಅಪನಂಬಿಕೆಯ ಚಿಕ್ಕ- ಚಿಕ್ಕ ಅನೇಕ ಪರಮಾಣುಗಳು ಸುಳಿಯುತ್ತವೆ. ಬಹುಶಃ ಇನ್ನೊಬ್ಪ ವ್ಯಕ್ತಿಯೂ ಅದನ್ನು ಪ್ರೀತಿಯಿಂದ ಕರೆದಿರಬಹುದು! ಪ್ರೀತಿಯಿಂದ ಅದನ್ನು ಕಾಲುಗಳ ಬಳಿ ಕೂರಿಸಿಕೊಂಡಿರಬಹುದು. ಪ್ರೀತಿಯಿಂದ ಅದರ ಮೈದಡವಿರಬೇಕು! ಆಮೇಲೆ ಪ್ರೀತಿಯಿಂದ ಅದರ ಹೊಟ್ಟೆಯ ಹೊಂಡಕ್ಕೆ ಒದ್ದು “ನಾಯಿ ನನ್ಮಗಂದು” ಎಂದಿರಬಹುದು!
            ನನ್ನ ಬಳಿ ಬರುವುದಕ್ಕೂ ಮೊದಲು ಅದು ಯೋಚಿಸಲು ಸಮಯಾವಕಾಶವನ್ನು ಬಯಸುತ್ತದೆ. ನನ್ನನ್ನೂ ನಿರ್ದಯಿಯೆಂದು ತಿಳಿದರೆ ಆಶ್ಚರ್ಯವಿಲ್ಲ. ಆದರೆ ಅದಕ್ಕೇನು ಗೊತ್ತು! ನನ್ನ ಮುಖದ ಮೇಲೆ ಮನುಷ್ಯನ ಮುಖ ಬೆಳೆದುಬಂದಿದೆ. ನನ್ನ ಕಣ್ಣುಗಳ ದೃಷ್ಟಿಯಲ್ಲಿ ಮನುಷ್ಯನ ಕಣ್ಣುಗಳು ಕೂತಿವೆ. ನನ್ನ ಹೃದಯದಲ್ಲಿ ಮನುಷ್ಯನ ಹೃದಯ ಸ್ಪಂದಿಸುತ್ತಿದೆ. ಇಪ್ಪತೆಂಟು ವರ್ಷದ ಈ ಆಯುಸ್ಸಿನಲ್ಲಿ ಎರಡು ಗಂಟೆ ಮನುಷ್ಯನಾಗಲು ನಾನು ನನ್ನನ್ನು ಅದೃಷ್ಟಶಾಲಿಯೆಂದು ತಿಳಿಯುತ್ತೇನೆ. ನಾಯಿ, ಇನ್ನೂ ಯೋಚಿಸುತ್ತಿದೆ
ಕುಟ್ಟಿಯ ‘ಆಕ್ರಮಣ’                                                                          ಅಧ್ಯಾಯ-4
            ‘ಥೈಸ್’ ಟೆರೆಸ್ನಲ್ಲಿ ಕೂತಿದ್ದ ಝಾಬಾ. ಆಳವಾದ ವಿಚಾರದಲ್ಲಿ ಮಗ್ನನಾಗಿದ್ದ. ನಾನು ಮತ್ತು ಕುಟ್ಟಿ ಭಗ್ನಾವಶೇಗಳಲ್ಲಿ ಅಲೆಯುವುದಕ್ಕೆ ಹೋಗಲು ಸಿದ್ಧರಾಗುತ್ತಿದ್ದೆವು. ಇವು ಗೋಪಾಲಪುರದ ಸಮುದ್ರ ತೀರದ ಮಹತ್ತ್ವಪೂರ್ಣ ಅಂಗಗಳಾಗಿದ್ದವು. ಒಂದು ವೇಳೆ ಸಮುದ್ರತೀರದಲ್ಲಿ ಈ ಭಗ್ನಾವಶೇಷಗಳು ಇರದಿದ್ದರೆ ಬಹುಶಃ ಗೋಪಾಲಪುರದ ದಡ ಇಷ್ಟೊಂದು ರೋಮಾOಚನಕಾರಿಯಾಗಿಯೂ ಕಾಣುತ್ತಿರಲಿಲ್ಲ.
            “ಏನ್ ಉಟ್ಟುಕೊಳ್ಳಲಿ” ಕುಟ್ಟಿ ನನ್ನನ್ನು ನೋಡೆದೇ ನನಗೇ ಪ್ರಶ್ನಿಸಿದ. ಅವನ ಬಳಿಯಿದ್ದ ಒಂದೇ ಒಂದು ಟಿ-ಶರ್ಟ್ ಗೆ ಆಗಲೇ ಮೂರೂ ತೇಪೆಗಳು ಬಿದ್ದಿದ್ದವು. ಅವನ ಬಳಿಯಿದ್ದ ಒಂದು ನಿಕ್ಕರನ್ನು ಇಂದು ಸ್ವಚ್ಛಗೊಳಿಸದಿದ್ದರೆ ಅದರ ರಜತ-ಜಯಂತಿಯನ್ನು ಆಚರಿಸಬೇಕಾಗುತ್ತಿತ್ತು.
            “ಇವತ್ತಂತು ಮಿನಿ ಲುಂಗಿಯನ್ನು ಉಟ್ಕೋ” ಎಂದು ಸೂಚಿಸಿದೆ. ಕುಟ್ಟಿ ತನ್ನ ಮಿನಿ ಲುಂಗಿ ಅಂದರೆ ಕಾವಿ ಬಣ್ಣದ ಒರಿಯಾ ಟವೆಲನ್ನು ಸೊಂಟಕ್ಕೆ ಸುತ್ತಿಕೊಂಡು ಬನಿಯನ್ ನಿಂದ ಎದೆಯನ್ನು ಮುಚ್ಚಿಕೊಂಡ. ಈ ಉಡುಪಿನಲ್ಲಿ ಅವನು ದಕ್ಷಿನದವನಂತೆ ಕಾಣದೆ ಒರಿಸ್ಸಾದವನಂತೆ ಕಾಣುತ್ತಿದ್ದ. ಇಲ್ಲಿಯ ಜನರ ಉಡುಪು ಇದೇ.
            ‘ಥೈಸ್ನಿಂದ ಹೊರ ಬಂದು ನಾವು ತಲೆಯೆತ್ತಿದೆವು, ಛಾವಣಿಯ, ತುದಿಯಲ್ಲಿ ಈಗಲೂ ಝಾಬಾ ಅರಿ ಸ್ತಾಟಲ್ ನ, ಮುಖ ಹೊತ್ತು ಕೂತಿದ್ದ. ಕೆಳಗಿನ ಕಿಟಕಿಯಲ್ಲಿ ನಿಂತಿದ್ದ ದುಲಈ ಆಕಳಿಸುತ್ತಿದ್ದಳು. ಮಧ್ಯಾಹ್ನದ ನಿದ್ದೆಯನ್ನು. ಸಂಜೆಗೆ ಪೂರೈಸಿ ಕಿಟಕಿ ಬಳಿ ನಿಂತು ಆಕಳಿಸುವುದು ಅವಳ ಹೊಸ ಅಭ್ಯಾಸವೇನಲ್ಲ.
            ನಾವು ಥೈಸ್ಗೆ ಬೆನ್ನು ಮಾಡಿ ಭಗ್ನಾವಶೇಷಗಳೆಡೆಗೆ ಹೊರಟೆವು. ಸೂರ್ಯಾಸ್ತಕ್ಕೂ ಮುಂಚಿನ ಹಳದಿ ಬೆಳಕಿನಲ್ಲಿ ಭಗ್ನಾವಶೇಷಗಳು ಅದ್ಭುತವಾಗಿ ತೋರುತ್ತಿದ್ದವು. ಸ್ವಾತಂತ್ರ್ಯಕ್ಕೂ ಮುಂಚೆ ಇಲ್ಲಿ ಬ್ರಿಟಿಷರ ಕಾಲೋನಿಗಳಿದ್ದವು. ಬ್ರಿಟಿಷರು ಹೊರಟು ಹೋದರು, ಆದರೆ ಪ್ರತಿಬಿಂಬಗಳನ್ನು ಬಿಟ್ಟುಹೋದರು. ಇಲ್ಲಿ ಬಾವಲಿಗಳು ಮತ್ತು ಬೀದಿ ನಾಯಿಗಳಷ್ಟೇ ವಾಸಿಸುತ್ತಿದ್ದವು. ಈ ಹಾಳು ಪ್ರದೇಶಕ್ಕೆ ನುಗ್ಗುವ ಧೈರ್ಯವನ್ನು ನಮ್ಮನ್ನು ಹೊರತುಪಡಿಸಿದರೆ, ವೇಶ್ಯೆಯರು ಮಾತ್ರ ಮಾಡುತ್ತಿದ್ದರು.
            ಗೋಪಾಲಪುರ ವೇಶ್ಯೆಯರ ಮತ್ತು ದಲ್ಲಾಳಿಗಳ ಪ್ರದೇಶವಾಗಿತ್ತು. ಇಲ್ಲಿಯ ವಾತಾವರಣ ಎಷ್ಟು ರೋಮಾಂಚನಕಾರಿಯಾಗಿತ್ತೋ, ಇಲ್ಲಿಯ ವೇಶ್ಯೆಯರೂ ಅಷ್ಟೇ ಸುಂದರಿಯರಾಗಿದ್ದರು, ಮತ್ತೆ ಅವರ ರೇಟೂ ಅಗ್ಗ. ಐದರಿಂದ ಹತ್ತು ರೂಪಾಯಿಗೆ ಹದಿನಾರರ ಕನ್ಯೆಯರನ್ನು ಸುಲಭವಾಗಿ ಖರೀದಿಸಬಹುದಿತ್ತು. ಪ್ರಾರಂಭದ ದಿನಗಳಲ್ಲಿ ನಾನು ಮತ್ತು ಕುಟ್ಟಿ ಇಲ್ಲಿಯ ಕನ್ಯೆಯರೊಂದಿಗೆ ಮಜಾ ಮಾಡಿದ್ದೆವು.
            ಝಾಬಾನನ್ನು ಬಾಲಬ್ರಹ್ಮಚಾರಿಯೆಂದು ಹೇಳಬಹುದು. ದೂರದಿಂದ ನೋಡಿದರೆ ಅವನು ಸತ್ಯಸಾಯಿಬಾಬಾರಂತೆ ಕಾಣಿಸುತ್ತಿದ್ದ. ಈ ಬಾಲ ಬ್ರಹ್ಮಚಾರಿಯೊಂದಿಗಿದ್ದು ನಾವು ಚಫ್ಪಲಿ ಧರಿಸುವುದನ್ನೂ ಬಿಟ್ಟು ಬಿಟ್ಟಿದ್ದೆವು. ಇಲ್ಲಿ ಅದರ ಅಗತ್ಯವೂ ಉಂಟಾಗುತ್ತಿರಲಿಲ್ಲ. ಕುಟ್ಟಿ ಹೇಳುತ್ತಿದ್ದ, “ಮುಂದೊಂದು ದಿನ ಜನ ಬಟ್ಟೆಯನ್ನೇ ಧರಿಸದ ದಿನಗಳು ಬರುತ್ತವೆ! ಪಶ್ಚಿಮ ದೇಶಗಳಲ್ಲಂತೂ ಅಂಥ ದಿನಗಳು ಉದಯಿಸಿ ಎಷ್ಟೊ ವರ್ಷಗಳಾಗಿವೆ. ಅಲ್ಲಿ ನ್ಯೂಡಿಸ್ಟ್ ಕ್ಯಾಂಪ್ ಮತ್ತು ನ್ಯೂಡಿಸ್ಟ್ ಕಾಲೋನಿಗಳ ಸ್ಥಾಪನೆಯಾಗಿ ಬಿಟ್ಟಿದೆ.
            ಆದ್ರೆ ನಮ್ಮ ದೇಶದಲ್ಲಿ ‘ಬೆತ್ತಲೆಯಾದ’ದ ಸೂರ್ಯ ಉದಯಗೊಳ್ಳಲು ಇನ್ನೂ ಸ್ವಲ್ಪ ವರ್ಷಗಳು ಬೇಕಾಗುತ್ತೆ!
            ಕಾರಣ ಕೇಳಿದಾಗ ಅವನು ಹೇಳಿದ “ನಮ್ಮ ಸಾವಿರಾರು ವರ್ಷಗಳ ಪುರಾತನ
ಸಂಸ್ಕೃತಿಯ ಕರುಳುಗಳನ್ನು ಮುದಿ ಮೊಸಳೆಗಳು ಎಳೆದುಕೊಂಡು ಹೋಗಿವೆ” ಕುಟ್ಟಿಯ ಬಳಿ ಮಾತನಾಡಲು ಅನೇಕ ವಿಷಯಗಳಿದ್ದವು. ಅವನ ವಿಷಯಗಳ- ವಿಚಾರಗಳ ಭಂಡಾರವೆಂದೂ ಕೊನೆಗೊಳ್ಳುತ್ತಿರಲಿಲ್ಲ.
            ಕಾಟೆಜ್ ಗಳ ಭಗ್ನಾವಶೇಷಗಳ ಬಳಿ ಹೋಗಿ ಒಂದು ಕೆಡವಿದ್ದ ಗೋಡೆಯ ಮೇಲೆ ಕೂತೆವು, ನೆಲದ ಮೇಲೆ ಮರಳಿನ ಮೇಲ್ಮೈ ಜಮಾಯಿಸಿತ್ತು. ಕೆಲವು ಬಂಗ್ಲೆಗಳಿಗೆ ಛಾವಣಿಯೀ ಇರಲಿಲ್ಲ. ಇನ್ನು ಕೆಲವು ಬಂಗ್ಲೆಗಳು ಗೋಡೆ- ರಹಿತವಾಗಿದ್ದವು.
            ಸೂರ್ಯಾಸ್ತದ ಅನಂತರದ ಬೆಳಕು ಕರಗುತ್ತಿತ್ತು. ದಡದಲ್ಲಿ ಲಂಗರು ಹಾಕಿದ್ದ ಬೆಸ್ತರ ದೋಣಿಗಳು ಅಲೆಗಳ ಹೊಡೆತಗಳನ್ನು ಸಹಿಸುತ್ತಿದ್ದವು. ಇಂದು ಕುಟ್ಟಿ ವಾಸ್ತವಿಕವಾದ ‘ಮೂಡ್’ನಲ್ಲಿದ್ದ. ಅವನು ಇಂಥ ಮೂಡ್ ನಲ್ಲಿದ್ದಾಗ ತನ್ನ ಒಂದರಡು ಭಾವಿ ಕಾದಂಬರಿಗಳ ವಿಷಯದ ಬಗ್ಗೆ ಚರ್ಚಿಸುತ್ತಾನೆ.
            “ಗೆಳೆಯ ಕೋಬರ್! ನಿನಗೆ ಆಶ್ವರ್ಯವಾಗಬಹುದು, ನನ್ನ ಮುಂದಿನ ಕಾದಂಬರಿಯಲ್ಲಿ ಪ್ರೀತಿ, ದ್ವೇಷ, ಕೊಲೆ ಅಥವಾ ಪಾತ್ರಗಳ ಪ್ರವಾಸವಿಲ್ಲ, ಗಂಡ- ಹೆಂಡತಿಯ ದುಃಖ ಅಥವಾ ಸಾಮಾಜಿಕ ಸಮಸ್ಯೆಯಿಲ್ಲ. ಕುಮಾರಿ-ಕನ್ಯೆ ಅಥವಾ ವಿವಾಹಿತ ಮಹಿಳೆಯರ ವ್ಯಭಿಚಾರವಿಲ್ಲ. ಸೆಕ್ಸ್ ಇಲ್ಲ. ವಯಲೆನ್ಸ್ ಇಲ್ಲ. ಹಾರಲ್ ಇಲ್ಲ.”
            “ಮತ್ತೆ” ನಾನು ಅವನನ್ನೇ ನೋಡಿದೆ.
            “ಒಂದು ನರಕದ ಕಥೆಯಿದೆ” ಅವನು ನಿಟ್ಟುಸಿರುಬಿಟ್ಟ.
            “ನರಕ”
            “ಖಂಡಿತ ನಿಜ, ನಾನೊಂದು ನರಕವನ್ನು ನಿಲ್ಲಿಸಿದ್ದೇನೆ”.
            “ಎಲ್ಲೀ”
            “ವಿಚಾರಗಳಲ್ಲಿ”
            “ಹೂಂ . . . ”
            “ಅದನ್ನು ನಾನು ಶಬ್ದಗಳಲ್ಲಿ ನಿಲ್ಲಿಸುವೆ” ಕುಟ್ಟಿ ಒಂದೇ ಸಮನೆ ಹೇಳುತ್ತಲೇ ಇದ್ದ, “ನಿನಗೆ ನೆನಪಿರಬಹುದು, ಚರಿತ್ರೆಯಲ್ಲಿ ಇಬ್ಪರು ದಾರ್ಶನಿಕರು ಭೂಮಿಯ ಮೇಲೆ ಸ್ವರ್ಗ ನಿಲ್ಲಿಸುವ ಬಲವಾದ ಪ್ರಯಾಸವನ್ನು ಮಾಡಿದ್ದರು, ಅವರಲ್ಲಿ ಒಬ್ಪ ‘ಹಸನ್-ಬಿನ್-ಸಬ್ಪಾಹು’ ಆಗಿದ್ದ. ಹಸನ್-ಬಿನ್-ಸಬ್ಬಾಹನಿಗೆ ಸಫಲತೆಯೂ ಸಿಕ್ಕಿತ್ತು. ನನಗೂ ಯಶಸ್ಸು ಸಿಗುತ್ತೆ ಅನ್ನೋದು ಗ್ಯಾರಂಟಿ.”
            “ಹೇಗೆ”
            “ಇಂದಿನ ಜನತೆಗೆ ಸ್ವರ್ಗಕ್ಕಿಂತ ನರಕದ ಅವಶ್ಯಕತೆಯೇ ಹೆಚ್ಚು. ಇಂದು ಜನ ಸುಖ-ಅನುಕೂಲವನ್ನು ಬಯಸಲ್ಲ. ಶಿಕ್ಷೆಯನ್ನು ಬಯಸುತ್ತಾರೆ. ಅಪರಾಧಿ ಮನಸ್ಸು ಪಾಪದ ಹೊರೆಯನ್ನು ಹೊರಲು ಬಯಸುತ್ತದೆ. ಒಂದು ವೇಳೆ ಅವರಿಗೊಂದು ಆಧುನಿಕ ನರಕವನ್ನು ಉಡುಗೊರೆಯಾಗಿ ಕೊಟ್ಟರೆ ಅವರು ತುಂಬಾ ಖುಷಿಯಿಂದ ಅದರಲ್ಲಿ ನುಗ್ಗಿ, ತಮ್ಮ-ತಮ್ಮ ಕೃತ್ಯಗಳಿಗೆ ಶಿಕ್ಷೆ ಅನುಭವಿಸಿ, ಮೃದು- ಹಗುರ ಹೂವಿನಂತಾಗಿ ಹೊಸ ರೀತಿಯಿಂದ ಜೀವನ ಪ್ರಾರಂಭಿಸಲು ಸಾಧ್ಯ!” ಇಷ್ಟು ಹೇಳಿ ಅಕಸ್ಮಾತ್ ಅವನು ಗೋಡೆಯಿಂದ ನೆಗೆದು ‘ಆಕ್ರಮಣ, ಆಕ್ರಮಣ…’ ಎಂದು ಚೀರುತ್ತಾ ಹಸುರು ಕಾಟೇಜಿನೆಡೆಗೆ ಓಡಿದ. ಅವನು ಓಡುವುದನ್ನು ಕಂಡು ನನ್ನಿಂದ ನಗು ತಡೆಯಲಾಗಲಿಲ್ಲ.
            ಇದಕ್ಕೆ ಮೊದಲು ಕೂಡ ಕುಟ್ಟಿಗೆ ವಿಚಾರಗಳ ಅನೇಕ ಆಕ್ರಮಣಗಳಾಗಿದ್ದವು. ಈ ದಿನದಂತೆಯೇ ಆಗಲೂ ಓಡಿ ಹೋಗಿದ್ದ. ಈ ರೀತಿಯ ಮಾನಸಿಕ ಆಕ್ರಮಣ ಅವನಿಗೆ ಯಾವಾಗ, ಯಾವ ಜಾಗದಲ್ಲಾಗುತ್ತದೆ ಎಂದು ಹೇಳುವುದು ಕಷ್ಟವಾಗಿತ್ತು. ಅವನ ಆಕ್ರಮಣಗಳಲ್ಲಿ ಎಷ್ಟು ತಥ್ಯವಿದೆಯೆಂದು ಹೇಳುವುದೂ ಸುಲಭವಾಗಿರಲಿಲ್ಲ. ವಿಜಾರಗಳ ಆಕ್ರಮಣಗಳಿಗೆ ಇಂಥ ನಾಟಕೀಯ ರೂಪವನ್ನು ಅವನೇಕೆ ಕೊಡುತ್ತಿರಬಹುದೆಂಬುದೂ ನನಗೆ ಗೊತ್ತಿರಲಿಲ್ಲ.
            ಕೆಲವೇ ದಿನಗಳ ಹಿಂದೆ ಅವನು ಒಬ್ಪ ಬೆಸ್ತರವಳನ್ನು ನೋಡಿದ್ದ. ಹಗಲು- ರಾತ್ರಿಯೆನ್ನದೆ ಅವಳ ಗುಣಗಾನ ಮಾಡುತ್ತಿದ್ದ. ಅವನು ನಮಗೆ, ‘ಇನ್ನೊಂದು ವಾರದೊಳಗೆ ಅವಳನ್ನು ಹಾಳು ಪ್ರದೇಶಕ್ಕೆ ಕರೆದುಕೊಂಡು ಹೋಗದಿದ್ದರೆ ನನ್ನ ಹೆಸರು ಕುಟ್ಟಿಯೇ ಅಲ್ಲ!’ ಎಂದೂ ಹೇಳಿದ್ದ. ಮೂರನೆಯ ದಿನವೇ ಸಂಜೆ ಅವಳೊಂದಿಗೆ ಅವನನ್ನು ಹಾಳು ಪ್ರದೇಶದಲ್ಲಿ ಕಂಡು ನನಗಾಶ್ಚರ್ಯವಾಯಿತು. ನಾನು ಮತ್ತು ಝಾಬಾ ನೋಡುತ್ತಲೇ ನಿಂತುಬಿಟ್ಟೆವು.
            ಕುಟ್ಟಿಯಿದ್ದ, ಮುಳುಗುವ ಸೂರ್ಯನ ಬೆಳಕಿತ್ತು. ಬೆಸ್ತರಿಣಿಯಿದ್ದಳು, ಹೇಗಿದ್ದಳು ರಾತ್ರಿಯ ಅಂಧಕಾರದಂತಿದ್ದಳು. ಅವಳ ಕಣ್ಣುಗಳು ಟಾರ್ಚ್ನ ಬಲ್ಬಿನಂತಿದ್ದವು. ಡನ್ ಲೋಪಿಲೋದಂತಹ ಮಾಂಸಲ ಶರೀರ, ತೆಳು ಸೊಂಟ, ಶರೀರದ ಮೇಲೆ ಒಂಬತ್ತು ಗಜದ ಶೀರೆ, ಆ ಸೀರೆಯಲ್ಲಿ ಯೌವನ ಅಲೆಯೆಬ್ಬಿಸುತ್ತಿತ್ತು.
            ಕುಟ್ಟಿಯ ದೃಷ್ಟಿ ದೂರದಿಂದ ನಮ್ಮ ಮೇಲೆ ಬಿತ್ತು. ನಾನು ಮುಗುಳ್ನಕ್ಕೆ, ಝಾಬಾ ಇಬ್ಪರ ಮೇಲೂ ನಖ-ಶಿಖಾಂತ ದೃಷ್ಟಿ ಬೀರಿದ. ಕುಟ್ಟಿ ಹಾಳು ಗೋಡೆಗಳ ಬಳಿ ನಿಂತ. ಅದರೊಳಗೆ ಹೋಗದೆ, ಬೆಸ್ತರಣಿಯೊಂದಿಗೆ ನೇರವಾಗಿ ನಮ್ಮೆಡೆಗೆ ಬಂದ.
            “ಕೈಂಚುಕಾ!” ಕುಟ್ಟಿ ಪರಿಚಯಿಸಿದ, “ಝಾಬಾ ಮತ್ತು ಕೋಬರಾ ನನ್ನ ಆತ್ಮೀಯ ಗೆಳೆಯರು. ನಾವು ಒಟ್ಟಿಗೇ ವಾಸಿಸುತ್ತೇವೆ, ಮತ್ತು ಹಂಚಿಕೊಂಡು ಉಣ್ಣುತ್ತೇವೆ.”
            ನಾವಿಬ್ಬರೂ ಒಮ್ಮಲೆ “ಹೌ ಡು ಯೂ ಡೂ” ಎಂದಾಗ ಅವಳು ಮೂರ್ಖಳಂತೆ ಕುಟ್ಟಿಯ ಮುಖವನ್ನೇ ನೋಡಿದಳು. ಕುಟ್ಟಿ ನಮ್ಮನ್ನೇ ನೋಡುತ್ತಿದ್ದ. ಕತ್ತಲಾಗುವುದಕ್ಕೂ ಮೊದಲೇ ನಾವಿಲ್ಲಿಂದ ಹೋಗಿಬಿಡಬೇಕೆಂದು ಅವರ ಕಣ್ಣುಗಳು ಹೇಳುತ್ತಿದ್ದವು.
            ನಾವು ಮರಳಿ ಹೋಗಬೇಕೆಂದಿದ್ದೆವು, ಆಗಲೇ ಕುಟ್ಟಿ ನೆಗೆಯುತ್ತಾ ‘ಆಕ್ರಮಣ, ಆಕ್ರಮಣ, ಆಕ್ರಮಣ’, ಎಂದರಚುತ್ತಾ ತನ್ನೆರಡೂ ಕೈಗಳಿಂದ ತನ್ನ ತಲೆಯನ್ನು ಹಿಡಿದುಕೊಂಡು ಓಡಲಾರಂಭಿಸಿದ.
            ಬೆಸ್ತರಣಿಗೆ ಏನೊಂದೂ ಅರ್ಥವಾಗಲಿಲ್ಲ.
            ಝಾಬಾ ಒಮ್ಮೆ ಅವಳನ್ನು ನೋಡಿ ಕುಟ್ಟಿಯನ್ನು ಹಿಂಬಾಲಿಸುತ್ತ, ‘ಏಯ್, ಮೂರ್ಖ . . . ಹೇಡಿ. ನಿಲ್ಲೋ ಸೂ . . ಮಗನೇ” ಎಂದು ಓಡಿದ.
            ಕುಟ್ಟಿ ಒಂದು ವಿಷಯವನ್ನಂತೂ ನಿಜವಾಗಿಯೇ ಹೇಳಿದ್ದ – ‘ನಾವು ಒಟ್ಟಿಗೇ ವಾಸಿಸುತ್ತೇವೆ ಮತ್ತು ಹಂಚಿಕೊಂಡು ಉಣ್ಣುತ್ತೇವೆ’ ಎಂದು. ಈ ಬೆಸ್ತರಣಿಯ ಮೇಲೆ ಅವನಿಗೆಷ್ಟು ಅಧಿಕಾರವಿತ್ತೋ, ಅಅಷ್ಟೇ ಹಕ್ಕು ನನಗೂ ಇತ್ತು, ಝಾಬಾನಿಗೂ ಇತ್ತು. “ಓಡಿ ಹೋದ!” ಎಂದು ಅವಳು ನನ್ನ ನೋಡದೆ ಹೇಳಿ ಮತ್ತೆ ನನ್ನಡೆಗೆ ನೋಡುತ್ತಾ “ಯಾಕೆ ಓಡಿ ಹೋದ ಏನಾಯ್ತು ಅವನಿಗೆ” ಎಂದು ಪ್ರಶ್ನಿಸಿದಳು.
            ಕತ್ತಲು ಕವಿಯುತ್ತಿತ್ತು, ಬೆಸ್ತರಣಿಯ ಬಟ್ಟೆಯಿಂದ ದುರ್ಗಂಧ ರಾತ್ರಿರಾಣಿಯಂತೆ ಪಸರಿಸುತ್ತಿತ್ತು. ಅವವ ಕಪ್ಪು ಮುಖ ಅಂಧಕಾರದೊಂದಿಗೆ ಏಕಾಕಾರಗೊಳ್ಳಲಾರಂಭಿಸಿತು. ಟಾರ್ಚ್ನ ಬಲ್ಬ್ ಗಳು ಹೊಳೆಯುತ್ತಿದ್ದವು.
            “ಕುಟ್ಟಿ ಯಾಕೆ ಓಡಿ ಹೋದ” ಅವಳು ಮತ್ತೆ ಪ್ರಶ್ನಿಸಿದಳು. ಬಲ್ಪ್ಗಳಲ್ಲಿ ಮುಗ್ಧತೆಯಿತ್ತು.
            “ಬಹುಶಃ ಅವನಲ್ಲಿ ಧೈರ್ಯವಿಲ್ಲ” ಮೆಲ್ಲನೆ ನಾನು ಪ್ರಾರಂಭಿಸಿದೆ.
            “ಎಂಥಾ ಧೈರ್ಯ”
            “ನಿನ್ನ ಕೈ ಹಿಡಿಯೋ ಧೈರ್ಯ” ಎನ್ನುತ್ತಾ ನಾನು ಅವಳ ಕೈಯನ್ನು ಮೃದುವಾಗಿ ನನ್ನ ಕೈಯಲ್ಲಿ ಹಿಡಿದು ಮೆಲ್ಲನೆ ಒತ್ತಿದೆ. ಆ ಕೂಡಲೇ ಅವಳ ಎಡಗೈನ ಐದು ಬೆರಳುಗಳು ತಮ್ಮ ದಟ್ಟ ಗುರುತುಗಳನ್ನು ನನ್ನ ಗಲ್ಲದಮೇಲೆ ಮೂಡಿಸಿದ್ದವು- ಚಟಾರನೆ ಹೊಡೆದು! ಕ್ಷಣಕಾಲ ನಾನು ಕಣ್ಣುಗಳನ್ನು ಮುಚ್ಜಿಕೊಂಡೆ ಕಣ್ಣುಗಳನ್ನು ತೆರೆದಾಗ ನನ್ನ ಬಳಿ ಕತ್ತಲು ಮಾತ್ರವಿತ್ತು. ಕತ್ತಲಲ್ಲಿ ಅವಳೆಲ್ಲೋ ಕಣ್ಮರೆಯಾಗಿಬಿಟ್ಟಿದ್ದಳು.
            ನಾನು ಒಂಟಿಯಾಗಿ ಆಂಧಕಾರದ ಸಮುದ್ರ ತೀರದ ಹಾಳು ಪ್ರದೇಶದಲ್ಲಿ ದೂರದ ಅಲೆಗಳ ಪ್ರತಿಧ್ವನಿಯನ್ನು ಆಲಿಸುತ್ತಾ ಕೂತಿದ್ದೆ. ಬಾ ಬಹುಶಃ ಟೆರೆಸ್ ನಲ್ಲಿ ಕೂತಿರಬಹುದು! ಕುಟ್ಟಿ ಬಹುಶಃ ಆರಾಮ ಕುರ್ಚಿಯಲ್ಲಿ ಒರಗಿ ಹೊಸ ಆಕ್ರಮಣದ ಹೊಸ ವಿಚಾರಗಳನ್ನು, ತನ್ನ ಡೈರಿಯಲ್ಲಿ ನೋಟ್ ಮಾಡಿಕೊಳ್ಳುತ್ತಿರಬಹುದು! ನಾನು ಹಾಳು ಪ್ರದೇಶದಿಂದ ಹೊರ ಬಂದು ತೀರದ ಕಲ್ಲಿನ ಮೇಲೆ ಕೂತೆ. ನನ್ನ ನಿಕ್ಕರ್ ಸ್ವಲ್ಪ ಮೇಲಕ್ಕೆ ಸರಿಯಿತು. ನನ್ನ ತೊಡೆಗಳಿಗೆ ಕಲ್ಲಿನ ತಣ್ಣನೆಯ ಸ್ಪರ್ಶವುಂಟಾದಾಗ ನನಗೆ ಕುಟ್ಟಿಯ ಮಾತೊಂದು ನೆನಪಾಯಿತು.
            “ಮನುಷ್ಯನ ಬಹು ಮುಖ್ಯ ಟ್ರಾಜೆಡಿಯೆಂದರೆ. . . “ಅದೊಂದು ದಿನ ಅವನು ಹೇಳಿದ “ಏನೆಂದರೆ ಅವನ ಸೃಷ್ಟಿ ಮಣ್ಣಿಂದಾಗಿದ್ದಾಗ್ಯೂ ಅವನು ಕಲ್ಲೆಂದು ಕರೆಸಿಕೊಂಡ ಮತ್ತು ದೇವರಸೃಷ್ಟಿ ಕಲ್ಲಿನಿಂದಾಗಿದ್ದಾಗ್ಯೂ ಅವನನ್ನು ನಾವು ಪರಮ ಕೃಪಾಳುವೆಂದು ಹೇಳುತ್ತೇವೆ. ಕಲ್ಲುಗಳು ಪೂಜೆಗೆ ಯೋಗ್ಯವಾದವು. ಮನುಷ್ಯ ಪ್ರಾಚೀನ ಯುಗದಂತೆಯೇ ಇಂದೂ ಅನಾಗರಿಕ. ಯಾವುದೇ ಒಂದು ಜನಾಂಗ ತನ್ನ ಶತ್ರುಗಳನ್ನು ಕೊಲೆಗೈದು ಅವರ ಮಾಂಸವನ್ನು ಹುರಿದೋ, ಸುಟ್ಟೋ ಅಥವಾ ಹಸಿಯಾಗಿಯೋ ತಿಂದಿತು ಎಂಬ ವಿಷಯ ಇಂದೂ ಪತ್ರಿಕೆಗಳಲ್ಲಿ ಓದಲು ಸಿಗುತ್ತದೆ. ಅರಬರ ಶವಗಳಿಂದ ಇನ್ನೂ ರಕ್ತ ಆರಿಲ್ಲ, ಆಫ್ರಿಕಾ ಗೋರಿಲ್ಲಾಗಳ ಅನೇಕ ಶವಗಳನ್ನು ನಿತ್ಯ ಕಾಣಬಹುದು. ಇಂದಿಗೂ ನಾವು ಕೊಲೆಗೈಯುತ್ತೇವೆ, ಆನಂದ ಪಡುತ್ತೇವೆ. ಕೊಲೆಗೈಯುವುದು ನಮ್ಮ ಜನ್ಮಸಿದ್ಧಹಕ್ಕು, ಕೊಲೆ ನಮ್ಮ ಪ್ರಕೃತಿ, ಮತ್ತೆ ಪ್ರಕೃತಿಗೆ ವಿರುದ್ಧವಾಗಿ ಮನುಷ್ಯ ಹೆಜ್ಜೆ ಹಾಕಲಾರ.”
            ನನ್ನ ಗಲ್ಲ ಇನ್ನೂ ನೋಯುತ್ತಿತ್ತು. ನಾಟಕದ ಪರದೆಯ ಮೇಲೆ ಕಾಣುವ ನಕಲಿ ಚಂದ್ರ ಇಂದು ಗೋಪಾಲಪುರದ ಸಮುದ್ರದ ಮೇಲೆ ಆಕಾಶದಲ್ಲೆಲ್ಲೋ ಅಂಟಿಕೊಂಡಿದ್ದ. ಬೆಳುದಿಂಗಳು ಚೆಲ್ಲಿತ್ತು. ವಾತಾವರಣ ಹಿತಕರವಾಗಿತ್ತು. ಬೆನ್ನ ಹಿಂದಿನ ಹಾಳು ಪ್ರದೇಶವೂ ಬೆಚ್ಚನೆ ಹಾಸಿಗೆಯಲ್ಲಿ ಮೈಮುರಿದು ಆಕಳಿಸುವ ವೇಶ್ಯೆಯಂತೆ ಮೋಹಕವಾಗಿತ್ತು! ಅದಕ್ಕೂ ಪ್ರಾಯ ಬಂದಿತ್ತು. ಆದರೂ ನನಗೆ ಇದರಲ್ಲಿ ಯಾವುದೇ ಹೊಸತನವಿರಲಿಲ್ಲ.
            ನಾನೀಗ ಕಾಮನಬಿಲ್ಲಿನ ಮೂಡ್ ನಲ್ಲಿರಲಿಲ್ಲ. ಹಣಗಳಿಸುವ ಮೂಡ್ ನಲ್ಲಿದ್ದೆ. ಸದಾ ನಮ್ಮ ಮೂಡ್ ನಾಣ್ಯಗಳ ಸಮಸ್ಯೆಯಲ್ಲಿ ಸಿಕ್ಕಿಕೊಂಡಿರುತ್ತಿತ್ತು. ಸದಾ ನಮಗೆ ಬೇಟೆಯನ್ನರಸುವ ಅಗತ್ಯವಿತ್ತು. ನಿಜ ಹೇಳಬೇಕೆಂದರೆ ನನಗೆ ಬೆಸ್ತರಣಿಯಿಂದಲೂ ಸ್ವಲ್ಪ ಭರವಸೆಯಿತ್ತು. ಹೆಚ್ಚಲ್ಲದಿದ್ದರೂ ಮೂರ್ನಾಲ್ಕು ರೂಪಾಯಿ! ಅದೃಷ್ಟ ಖುಲಾಯಿಸಿದ್ದರೆ ಬಂಗಾರದ ಓಲೆ ಅಥವಾ ಒಂದು ಉಂಗುರವನ್ನಾದರೂ ಲಪಟಾಯಿಸಬಹುದಿತ್ತು!
            ಹಣ ಪ್ರಾಪ್ತಿಗಾಗಿ ಇದುವರೆಗೆ ನಾವು ಅನೇಕ ತಂತ್ರ-ಮಂತ್ರಗಳನ್ನು ಪರೀಕ್ಷಿಸಿಬಿಟ್ಟಿದ್ದೆವು. ಒಂದಕ್ಕಿಂತ ಒಂದು ಒಳ್ಳೆಯ ಉಪಾಯಗಳನ್ನು ಮಾಡಿದ್ದೆವು. ಆದರೆ ಇವುಗಳಲ್ಲೆಲ್ಲಾ ಸರಳವಾದ ಉಪಾಯ-ಭಿಕ್ಷೆ ಬೇಡುವುದೇ ಉತ್ತಮವೆಂದು ಅನ್ನಿಸಿತ್ತು. ಮತ್ತೆ ಇದು ಅನುಭವದ ಕೆಲಸ. ವಾರದ ಎರಡು ದಿನಗಳನ್ನು ವಿಶೇಷವಾಗಿ ಭಿಕ್ಷೆ ಬೇಡುವುದಕ್ಕಾಗಿಯೇ ನಾವು ಆರಿಸಿಟ್ಟುಕೊಂಡಿದ್ದೆವು. ಆ ದಿನಗಳಲ್ಲಿ ನಾನು ಮತ್ತು ಕುಟ್ಟಿ ದೂರದ ಹಳ್ಳಿಗಳಿಗೆ ಹೋಗುತ್ತಿದ್ದೆವು. ಹೊರಡುವುದಕ್ಕೂ ಮೊದಲು ನಮ್ಮ ರೂಪದಲ್ಲಿ ಸ್ವಲ್ಪ ಪರಿವರ್ತನೆಯನ್ನು
ಮಾಡಿಕೊಳ್ಳುತ್ತಿದ್ದೆವು. ಕುಟ್ಟಿ ಒಮ್ಮೆ ಟವಲ್ ಸುತ್ತಿಕೊಂಡು ಬೆತ್ತಲೆ ಎದೆಯಲ್ಲಿ ನನ್ನೊಂದಿಗೆ ಬಂದರೆ ಇನ್ನೊಮ್ಮೆ ಕೇವಲ ಲಂಗೋಟಿ ಧರಿಸಿ ಬರುತ್ತಿದ್ದ. ಅವನ ಕೈಯಲ್ಲಿದ್ದ ಕೋಲಿನ ಇನ್ನೊಂದು ತುದಿಯನ್ನು ನಾನು ಹಿಡಿದುಕೊಂಡಿರುತ್ತಿದ್ದೆ. ಅವನು ಕುರುಡನಾಗುತ್ತಿದ್ದ. ನಾನು ಅವನಿಗೆ ಆಸರೆಯಾಗುತ್ತಿದ್ದೆ. ಅವನ ನಟನೆ ಕಂಡು, ತೆರೆದ ಕಣ್ಣುಗಳನ್ನು ನೋಡಿ, ಎಂಥಾ ಕಟುಕನ ಮನಸ್ಸೂ ಕರಗುತ್ತಿತ್ತು! ಕೆಲವರು ಹತ್ತು ಪೈಸೆಗೆ ಬದಲು ನಾಲ್ಕಾಣೆಯನ್ನೇ ಅವನ ಕೈಗೆ ಹಾಕಿಬಿಡುತ್ತಿದ್ದರು.
            ಗೋಪಾಲಪುರದಿಂದ ನಾವು ನಮ್ಮ ಪ್ರಯಾಣವನ್ನು ಪ್ರಾರಂಭಿಸುತ್ತಿದ್ದೆವು. ಆದರೆ ಇಲ್ಲಿ ನಾವು ಉಳಿಯುತ್ತಿರಲಿಲ್ಲ. ಇಲ್ಲಿ ನಮ್ಮ ಪ್ರತಿಷ್ಠೆ ಅಷ್ಟು ಸರಿಯಿರಲಿಲ್ಲ. ಹಾಗಂತ ಅನೇಕ ಹಳ್ಳಿಗಳಲ್ಲಿ ನಮ್ಮ ಮಾನ ಮಣ್ಣು ಮುಕ್ಕಿತ್ತು. ಆದರೂ ಕೆಲವು ಅಕ್ಕಪಕ್ಕದ ಹಳ್ಳಿಗಳು ಹೇಗಿದ್ದವೆಂದರೆ ಅಲ್ಲಿ ಮಾನ-ಮರ್ಯಾದೆಯ ಪ್ರಶ್ನೆಯೇ ಉದ್ಭವಿಸುತ್ತಿರಲಿಲ್ಲ.
            ಗೋಪಾಲಪುರವನ್ನು ದಾಟಿ ನಾವು ಪರಸ್ಪರ ಬಯ್ದಾಡುತ್ತಿದ್ದೆವು. ಹಾಡನ್ನು ಹಾಡುತ್ತಿದ್ದೆವು ಅಥವಾ ಯಾವುದಾದರೂ ಹುಡುಗಿಯನ್ನು ಚುಡಾಯಿಸುತ್ತಾ ಮುಂದುವರಿಯುತ್ತಿದ್ದೆವು. ಮಾರ್ಗದಲ್ಲಿ ಯಾರಾದರೂ ಒಂಟಿಪ್ರಯಾಣಿಕ ಸಿಕ್ಕರೆ ಅವನ ಹಣವನ್ನು ಕೊಳ್ಳೆ ಹೊಡೆಯುತ್ತಿದ್ದೆವು. ಹೀಗೆ ಮುಂದುವರಿಯುತ್ತ, ದೂರದಿಂದಲೇ ಹಳ್ಳಿಯೇನಾದರೂ ಕಂಡರೆ ನಾವು ಎಚ್ಚರಗೊಂಡುಬಿಡುತ್ತಿದ್ದೆವು. ಕುಟ್ಟಿ ಕುರುಡನಂತೆ ನಟಿಸುತ್ತಾ ಕೋಲಿನ ಒಂದು ತುದಿಯನ್ನು ನನ್ನ ಕೈಗೆ ಹಾಕುತ್ತಿದ್ದ. ಅವನನ್ನು ನಾನು ಹಳ್ಳಿಯೆಡೆಗೆ ಕರೆದೊಯ್ಯುತ್ತಿದ್ದೆ. ನನ್ನ ಹಿಂದೆ ಏಳುತ್ತಾ ಬೀಳುತ್ತಾ ಅವನು ಬರುತ್ತಿದ್ದ. ಒಮ್ಮೊಮ್ಮೆಯಂತೂ ಅವನ ಸ್ಟಂಟ್ ನೋಡಿ ನನಗೇ ಕನಿಕರವುಂಟಾಗುತ್ತಿತ್ತು.
            ಹಳ್ಳಿಯ ಜನ ನಮ್ಮ ಉದ್ದುದ್ದ ತಲೆಗೂದಲುಗಳು, ಗಾಳಿಗೆ ಚಡಪಡಿಸುವ ಗಡ್ಡ ಮತ್ತು ದರಿದ್ರ ಮುಖವನ್ನು ಕಂಡು ಹಿಟ್ಟೋ ಅಥವಾ ದುಡ್ಡನ್ನೊ ಕೊಡುತ್ತಿದ್ದರು. ಕೆಲವರು ವಿನಯದಿಂದ ‘ಮುಂದೆ ಹೋಗಿ’ ಎಂದರೆ ಕೆಲವರು ಬೈಯುತ್ತಿದ್ದರು. ಆದರೆ ಅಂಥವರು ಕುಟ್ಟಿಯ ಅನುಪಮ ಬೈಗಳ ಕೇಳಿ ಆಶ್ಚರ್ಯಗೊಳ್ಳುತ್ತಿದ್ದರು. ಎರಡೇ ಗಂಟೆಗಳಲ್ಲಿ ಜೋಳಿಗೆ ತುಂಬಿಕೊಂಡು ಮರಳಿ ಬರುತ್ತಿದ್ದೆವು. ಅಪರಿಚಿತ ಹಳ್ಳಿಯಿಂದ ಹೊರಬರುತ್ತಲೇ ಮತ್ತೊಮ್ಮೆ ಬೈಗಳ, ಹಾಡು ಮತ್ತು ತಮಾಷೆ-ಗೇಲಿ ಪ್ರಾರಂಭವಾಗಿಬಿಡುತ್ತಿತ್ತು.
            ಝಾಬಾನಿಗೆಂದೂ ಈ ಅದೃಷ್ಟ ಸಿಗಲಿಲ್ಲ. ಆದರೆ ಮುಂದಿನ ವಾರ ಅವನೂ ಸ್ಟಂಟ್-ಮ್ಯಾನ್ ಆಗ ಬೇಕಾಗಿ ಬಂದರೆ ಆಶ್ಜರ್ಯವಿಲ್ಲ. ಮುಂದಿನ ವಾರಕ್ಕಾಗಿ ನಾನೊಂದು ಹೊಚ್ಚ ಹೊಸ ಉಪಾಯವನ್ನೇ ಯೋಚಿಸಿದ್ದೆ. ಈ ಉಪಾಯದ ಯೋಜನೆ ಕೈಗೂಡಿದರೆ ನಮ್ಮ ಅರ್ಧಕ್ಕೆ ನಿಂತ ಫಿಲ್ಮ್ಗೆ ರಾ-ಸ್ಟಾಕ್ ಕೊಳ್ಳಲು ಒಮ್ಮೆಲೆ ನೋಟುಗಳು ಕೈಗೆ ಸಿಗುತ್ತಿದ್ದವು. ಅದರೊಂದಿಗೇ ನಮ್ಮ ದುಃಖದ ದಿನಗಳಿಗೂ ಪೂರ್ಣ ವಿರಾಮ ಬೀಳುವುದರಲ್ಲಿತ್ತು.
            ನನ್ನ ಜೀವನಕ್ಕೆ ಪೂರ್ಣ ವಿರಾಮ ಬೀಳುವ ಕಾಲ ಪ್ರಾರಂಭವಾಗಿದೆ. ಗಡಿಯಾರದ ನಿಮಿಷದ ಮುಳ್ಳು ಜಾರುತ್ತದೆ-ಇದು ನನ್ನಿಂದ ಮರೆಯಾಗಿಲ್ಲ. ನನ್ನ ದೃಷ್ಟಿ ಪದೇ ಪದೇ ಗಡಿಯಾರವನ್ನು ನೋಡುತ್ತದೆ. ಬೋರಿ ಬಂದರಿನ ಪ್ಲಾಟ್ ಫಾರಮ್ನಲ್ಲಿ ನೋಡುವಂತಹದ್ದೇನಾದರೂ ಇದ್ದರೆ ಅದು ನನ್ನ ತಲೆಯ ಮೇಲಿರುವ ಈ ಗಡಿಯಾರ ಮಾತ್ರ, ಇದರ ಮುಳ್ಳುಗಳಲ್ಲಿ ನನ್ನ ಬದುಕು ಸಿಕ್ಕಿಕೊಂಡಿದೆ. ಕ್ಷಣ-ಕ್ಷಣವೂ ಮುಂದುವರಿಯುತ್ತಿರುವ ಮುಳ್ಳು ನನ್ನನ್ನು ಸಾವಿನೆಡೆಗೆ ವೇಗವಾಗಿ ತಳ್ಳುತ್ತಿದೆ.
            ಸ್ವಲ್ಪ ದೂರದಲ್ಲಿ ನಿಂತಿದ್ದ ನಾಯಿ ನನ್ನ ಬಳಿ ಬಂದು ಕೂತಿದೆ. ನಾನದರ ಕೊಳಕು ಕುತ್ತಿಗೆಯ ಮೇಲೆ ಕೈಯಾಡಿಸುತ್ತೇನೆ. ಅದು ನನ್ನ ನೋಡಿ ಜೊಲ್ಲು ಸುರಿಸುತ್ತದೆ. ಅದು ಹಸಿದಿದೆ-ಭಾರತದ ದರಿದ್ರ ಜನರಂತೆ ಹಸಿದಿದೆ, ನನಗೆ ಕನಿಕರವುಂಟಾಗುತ್ತದೆ. ಅದಕ್ಕೆ ಪ್ರಾರ್ಥಿಸುತ್ತೇನೆ “ನಾಯಿ! ನನ್ನ ಸಲಹೆಯನ್ನು ಒಪ್ಪಿಕೋ, ಗಂಟೆಯೊಳಗೆ ನೀನು ಇಲ್ಲಿಂದ ಮಹಾ ಪ್ರಸ್ಥಾನ ಮಾಡು. ನನ್ನ ಸಾವು ನಿಶ್ಟಿತ.”
            “ಇಲ್ಲ!” ನಾಯಿಯ ಮನಸ್ಸಿನಲ್ಲಿ ಸಾಕಾರಗೊಳ್ಳುತ್ತಿರುವ ವಿಚಾರಗಳನ್ನು ಓದಲು ಪ್ರಯತ್ನಿಸುತ್ತೇನೆ.
            “ನಿನ್ನೊಂದಿಗೆ ಬರುವುದಿಲ್ಲ.
            “ಯಾಕೆ ಬರಲ್ಲ”
            “ಅಲ್ಲಿ ನನಗೇನಿದೆ”
            ನನ್ನ ತ್ರಿಕಾಲ-ದರ್ಶನದ ಶಕ್ತಿ ಸ್ವಲ್ಪ ಹೆಚ್ಚು ತೀವ್ರವಾಗಿದೆ. ನಾನು ಉತ್ತರಿಸುತ್ತೇನೆ. “ಅಲ್ಲಿ ಹೆಂಡದ ಹೊಳೆಗಳಿವೆ. ಝನಝನಿಸುವ ತಂತಿಗಳಿಂದ ಹರಿಯುವ ದಿಲ್ರುಬಾ ವಾದ್ಯದ ಸಂಗೀತವಿದೆ. ಕಲ್ಪವೃಕ್ಷದ ನೆರಳಿದೆ. ದ್ರಾಕ್ಷಿಯ ತೋಟಗಳಿವೆ. ಹೂಗಳ ಹಾಸಿಗೆಯಿದೆ. ಅಪ್ಸರೆಯರೂ ಇದ್ದಾರೆ.”
            “ಮೂರ್ಖ!” ನಾಯಿ ಸ್ವಲ್ಪ ವ್ಯಾಕುಲಗೊಂಡಿತು. “ಧಾರ್ಮಿಕ ಗ್ರಂಥಗಳಲ್ಲಿ ಬರೆದ ಈ ಕಾಲ್ಪನಿಕ ವರ್ಣನೆಯನ್ನು ನೀನೂ ಒಪ್ಪಿಕೊಂಡೆ! ನೀನು ಮನುಷ್ಯ, ಹುಟ್ಟಿನಿಂದಲೇ ಮೂರ್ಖ, ಈ ಭೂಮಿಯ ಪ್ರೇಮವನ್ನು ತ್ಯಜಿಸಿ, ಆಕಾಶದ ನಕ್ಷತ್ರಗಳನ್ನು ಆಸೆಯ ಕಣ್ಣುಗಳಿಂದ ದೃಷ್ಟಿಸುತ್ತೀಯಾ; ಸ್ವರ್ಗದೆಡೆಗೆ ದುರಾಸೆಯಿಂದ ನೋಡುತ್ತೀಯಾ. ಈ ಪೃಥ್ವಿಯನ್ನೇ ಸ್ವರ್ಗ ಮಾಡುವ ಕಲೆಯನ್ನು ನಿನಗ್ಯಾರೂ ಕಲಿಸಲಿಲ್ಲವೇ ಬಹುಶಃ ಇಲ್ಲ. ಒಂದು ವೇಳೆ ಕಲಿಸಿದ್ದರೂ ಅದಕ್ಕಾಗಿ ಕಷ್ಟಪಡದೆ ರೆಡಿಮೇಡ್ ಸ್ವರ್ಗದ ದುರಾಸೆಯನ್ನು ಮನುಷ್ಯರಾದ ನೀವು ಮಾಡುತ್ತಿದ್ದೀರಿ ಎಂಬುದು ನನಗ್ಗೊತ್ತಿದೆ. ಕಾರಣ, ಇದು ರೆಡಿಮೇಡ್ ಯುಗ.”
            “ನಾಯಿ! ನಾನು ಸಾವಿನ ಸಮೀಪದಲ್ಲಿದ್ದೇನೆ ಸುಳ್ಳು ಹೇಳುವುದಿಲ್ಲ. ನಿನ್ನ ವಿಚಾರದಲ್ಲಿ ಶ್ವಾನಲೋಕದ ಫಿಲಾಸಫಿಯಿದೆ. ನಿನ್ನ ಶಬ್ದಗಳಲ್ಲಿ ನಾನು ಹೊಸ ಭಾರತದ ಕನಸನ್ನು ಕಾಣುತ್ತೇನೆ. ನಿನ್ನ ಚಿಂತನೆ ನನ್ನನ್ನಾಕರ್ಷಿಸುತ್ತದೆ. ಆದರೆ ಹೆಚ್ಜು ಹೊತ್ತು ನಾನು ನಿನ್ನೊಂದಿಗಿರಲಾರೆ. ನನ್ನ ಬಳಿ ಇಷ್ಟು ಸಮಯವಿಲ್ಲ.
 