ಪತಿ ಎಂಬ ಸೈತಾನ                                                                        ಅಧ್ಯಾಯ – 8
            ವಾರ ಕಳೆಯಿತು. ಈ ಏಳು ದಿನಗಳು, ಕುಟ್ಟಿ ಮತ್ತು ಝಾಬಾ ಪೊಲೀಸ್- ನಾಯಿಗಳಂತೆ ಪೈಲ್ವಾನನ ಎಳೆಯನ್ನು ಕಂಡು ಹಿಡಿಯಲು ಹಳ್ಳಿಯನ್ನೆಲ್ಲಾ ಸುತ್ತಿದ್ದರು. ಗೆಸ್ಟ್ ಹೌಸ್ ಮೇಲೆ ನಿಗಾ ಇಟ್ಟಿದ್ದರು. ಕಡೆಗೆ ಗಾಬರಿ ಹುಟ್ಟಿಸುವಂತಹ ಸುದ್ದಿಗಳನ್ನು ಸಂಗ್ರಹಿಸಿದ್ದರು.
            ಲಬಂಗಿ ಮನೆ ಬಿಟ್ಟು ಹೋದ ದಿನ, ರಾತ್ರಿಯೆಲ್ಲಾ ಅವಳ ಗಂಡ ತುಂಬಾ ವ್ಯಗ್ರನಾಗಿದ್ದ. ರಾತ್ರಿಯನ್ನು ಗೆಸ್ಟ್ ಹೌಸ್ಸ್ನ ಅಂಧಕಾರದಲ್ಲಿ ಯೋಚಿಸುತ್ತಾ ಕಳೆದ. ಬಹುಶಃ ಬೆಳಗಿನ ಹೊತ್ತಿಗೆ ಒಂದು ತೀರ್ಮಾನಕ್ಕೂ ಬಂದಿದ್ದ. ಮಾರನೆಯ ದಿನ ಬೆಳಗಿನ ತಿಂಡಿಯಲ್ಲಿ ಆರು ಮೊಟ್ಟೆಗಳ ಆಮ್ಲೆಟ್, ಒಂದು ಗ್ಲಾಸ್ ಕಿತ್ತಲೆ ಹಣ್ಣಿನ ರಸ, ನಾಲ್ಕು ಟೋಸ್ಟ್, ಫ್ರೂಟ್ಜೆಲ್ಲಿ, ಬೆಣ್ಣೆ ಮತ್ತು ಎರಡು ಕಪ್ ಬಿಸಿ ಕಾಫಿಯನ್ನು ಮುಗಿಸಿದ್ದ. ಮೂರನೆಯ ದಿನ ಲಂಚ್ನಲ್ಲಿ ಒಂದಿಡೀ ಕೋಳಿ ಮತ್ತು ಏಳು ಪರೋಟವನ್ನು, ತಿಂದಿದ್ದ. ನಾಲ್ಕನೆಯ ದಿನ ಗೆಸ್ಟ್ ಹೌಸಿನ ಬಾಣಸಿಗನೊಂದಿಗೆ ಚಿಲ್ಕಾಕೆರೆಯ ಬಳಿ ಬೇಟೆಯಾಡಲು ಹೋಗಿ ಮೂರು ನೀರು ಕೋಳಿಗಳನ್ನಲ್ಲದೆ ಹಾರುತ್ತಿದ್ದ ಪಕ್ಷಿಯೊಂದನ್ನು ಹೊಡೆದುರುಳಿಸಿ, ಅಲ್ಲೇ-ಕೆರೆಯ ಬಳಿ ಒಲೆ ಹಾಕಿಸಿ ಸುಟ್ಟು ತಿಂದಿದ್ದ. ಐದನೆಯ ದಿನವನ್ನು ಗೋಪಾಲಪುರದ ಫೈವ್-ಸ್ಟಾರ್ ಹೋಟೆಲ್ನಲ್ಲಿ ಕಳೆದಿದ್ದ. ಆರನೆಯ ದಿನ ಗೋಪಾಲಪುರದ ಇಬ್ಬರು ವೇಶ್ಯೆಯರನ್ನು ಡಿನ್ನರ್ಗೆ ಕರೆದಿದ್ದ. ಏಳನೆಯ ದಿನ ಸಂಜೆ ದಣಿದ ಸ್ಥಿತಿಯಲ್ಲಿ ಆ ಇಬ್ಬರು ವೇಶ್ಯೆಯರು ಗೆಸ್ಟ್ ಹೌಸಿನಿಂದ ಹೊರ ಹೋದರು.
            ಲಬಂಗಿಯ ಧೈರ್ಯ ಕುಸಿಯಿತು. ಆಸೆ ಮಣ್ಣು ಪಾಲಾಯಿತು. ವಾಸ್ತವವಾಗಿ ಅವಳು ಗಂಡನ ಬಳಿ ಮರಳಿ ಹೋಗಲು ಬಯಸುತ್ತಿರಲಿಲ್ಲ. ಆದರೆ ಅವಳ ಗಂಡ ಅವಳಿಲ್ಲದೆ ಬದುಕಬಲ್ಲನೆಂಬ ಕಲ್ಪನೆಯೂ ಅವಳಿಗೆ ಅಸಹ್ಯವಾಗಿತ್ತು. ನಮಗೂ ನಿರಾಸೆಯಾಯಿತು.
            ನಾವೂ ಮೂವರು ಮಿತ್ರರೂ ನಿತ್ಯರಾತ್ರಿ ಸಮಾಲೋಚನೆ ಮಾಡಿ ಲಬಂಗಿಯ ಬಗ್ಗೆ ಬೇರೆ-ಬೇರೆಯಾಗಿ ತೀರ್ಮಾನ ತೆಗೆದುಕೊಳ್ಳುತ್ತಿದೆವು. ಕೊನೆಗಂತೂ ‘ಥೈಸ್- ಕಾಟೇಜಿ’ನಲ್ಲಿ ಅವಳನ್ನು ಒರ್ವ ಸದಸ್ಯೆಯಾಗಿ ನಾವು ಒಪ್ಪಿಕೊಂಡಿದ್ದೆವು. ನಮಗೀಗ ಭಯವಿರಲಿಲ್ಲ. ಹಾನಿಯಿರಲಿಲ್ಲ. ಲಾಭವೂ ಇರಲಿಲ್ಲ. ಪ್ರತಿಯಾಗಿ ಈಗಲೂ ನಮಗೆ, ನಮ್ಮ ದರಿದ್ರ ಜೀವನದಿಂದ ಬೇಸತ್ತು ಲಬಂಗಿಯೇ ಸ್ವತಃ ನಮ್ಮನ್ನು ಬಿಟ್ಟು ಹೊರಟು ಹೋಗುತ್ತಾಳೆ ಎಂಬ ವಿಶ್ವಾಸವಿತ್ತು.
            ಅವಳು ಹೋಗಲಿಲ್ಲ. ಮತ್ತೂ ಎರಡು ದಿನ ನೀರಿಗೆ ಬ್ರೆಡ್ ಅದ್ದಿ ತಿಂದೆವು. ಮೂರನೆ ದಿನ ಬೆಳಿಗ್ಗೆಯೇ ಭಿಕ್ಷೆಗೆ ಹೊರಟೆವು. ಲಬಂಗಿ ತುಂಬಾ ಖುಷಿಯಲ್ಲಿದ್ದಳು. ಖುಷಿಯಿಂದಾಗಿ ಅವಳ ಅಂಗಾಂಗಗಳಲ್ಲಿ ಕಾಂತಿ ಮತ್ತೂ ಸೂಸುತ್ತಿತ್ತು. ಭಿಕ್ಷುಕಿಯ ಭೂಮಿಕೆಯನ್ನು ಯಶಸ್ವಿಯಾಗಿ ನಿರ್ವಹಿಸಲು ತನ್ನ ತಲೆಗೂದಲುಗಳನ್ನು ಕೆದರಿಕೊಂಡಿದ್ದಳು. ಆದರೂ ಅವಳ ಮುಖದಲ್ಲಿ ವ್ಯತ್ಯಾಸ ಕಂಡುಬರುತ್ತಿರಲಿಲ್ಲ.
            ಲಬಂಗಿ ಉಟ್ಟ ಬಟ್ಟೆಯಲ್ಲಿಯೇ ಗಂಡನನ್ನು ತೊರೆದು ಬಂದಿದ್ದಳು. ಬಿಳಿ ಶರ್ಟು ಮತ್ತು ಬಿಳಿ ನಿಕ್ಕರ್ ನಲ್ಲಿಯೇ ನಿತ್ಯರಾತ್ರಿ ಸಮುದ್ರ ತೀರಕ್ಕೆ ಒಂಟಿಯಾಗಿ ಹೋಗಿ, ಎರಡೂ ಬಟ್ಟೆಗಳನ್ನು ಕಳಚಿ ದಡದ ಬಂಡೆಯ ಮೇಲೆ ಸ್ವಚ್ಛಗೊಳಿಸಿ, ಅಲ್ಲೇ ಹರವಿ, ಗಂಟೆಗಟ್ಟಲೆ ನೀರಿನಲ್ಲಿ ಈಜುತ್ತಿದ್ದಳು. ಬಟ್ಟೆಗಳು ಒಣಗಿದ ಮೇಲೆ ನೀರಿನಿಂದ ಹೊರಬಂದು ಅವನ್ನು ಧರಿಸಿಕೊಳ್ಳುತ್ತಿದ್ದಳು. ಒಮ್ಮೊಮ್ಮೆ ಒದ್ದೆಯಾಗಿದ್ದರೆ ನಿಕ್ಕರ್ ಮಾತ್ರ ಧರಿಸಿ ಎದೆಬಿಟ್ಟುಕೊಂಡು ಆದಿವಾಸಿ ಕನ್ಯೆಯಂತೆ ಮರಳಿ ಬರುತ್ತಿದ್ದಳು.
            ನಾವು ನಿಕ್ಕರ್ ಮಾತ್ರ ಧರಿಸುತ್ತಿದ್ದೆವು. ಆದರೆ ಈ ಹಳೆಯ ಹರಿದ ನಿಕ್ಕರ್ ಗಳಲ್ಲಿ ನಾವು ಹುಟ್ಟು ಭಿಕ್ಷುಕರಂತೆಯೇ ತೋರುತ್ತಿದ್ದೆವು. ನಮ್ಮ ಸುಕ್ಕುಗಟ್ಟಿದ ತಲೆಗೂದಲುಗಳು, ಬೆಳೆದ ಗಡ್ಡ ಕಂಡು ಯಾರಿಗಾದರೂ ನಮ್ಮ ಬಗ್ಗೆ ಕರುಣೆಯುಂಟಾಗಲು ಸಾಧ್ಯವಿತ್ತು. ಆದರೆ ಲಬಂಗಿ, ಕಣ್ಣುಗಳಿಗೆ ಕಾಡಿಗೆ ಹಚ್ಚಲಿ ಅಥವಾ ಬಿಡಲಿ, ನಿಕ್ಕರ್ ಧರಿಸಲಿ ಅಥವಾ ಧರಿಸದೇ ಇರಲಿ ಅವಳು ಲಬಂಗಿಯಾಗಿಯೇ ಇರುವವಳಾಗಿದ್ದಳು.
            ಮಾರ್ಗದಲ್ಲಿ ಪೋಲೀಸ್ ಸ್ಟೇಷನ್ ಎದುರಾದಾಗ ಅಕಸ್ಮಾತ್ ಲಬಂಗಿ ಒಳನುಗ್ಗಿದಳು. ನಾವು ಪರಸ್ಪರ ಮುಖ ನೋಡಿಕೊಂಡೆವು. ಮೆಲ್ಲನೆ ಹಿಂಬಾಲಿಸಿಯೂ ಹೋದೆವು. ಡ್ಯೂಟಿ ಆಫೀಸರನಿಗೆ ನಮ್ಮ ಪರಿಚಯವಿದ್ದು ಅವನು ನಮಗೆ ‘ಗಂಟೆ ಕಳ್ಳರು’ ಎನ್ನುತ್ತಿದ್ದ. ನಮ್ಮ ಹೆಸರುಗಳು ಅಲ್ಲಿಯ ರಿಜಿಸ್ಟರ್ ನಲ್ಲಿ ಆಗಲೇ ದಾಖಲಾಗಿದ್ದವು. ಐದು ದಿನ ಲಾಕ್-ಅಪ್ನಲ್ಲಿದ್ದ ನಾವು ಸರಿಯಾದ ಸಾಕ್ಷಿಗಳ ಅಭಾವದಿಂದಾಗಿ ಗೌರವದೊಂದಿಗೆ ಬಿಡುಗಡೆಯಾಗಿದ್ದೆವು.
            ಡ್ಯೂಟಿ ಆಫೀಸರ್ ನಮ್ಮನ್ನು ನೋಡಿ ಆಶ್ಜರ್ಯಗೊಂಡ. ಅನಂತರ ಲಬಂಗಿಯನ್ನು ನೋಡುತ್ತ, “ಯಸ್ ಮೇಡಂ! ನನ್ನಿಂದೇನಾಗಬೇಕಾಗಿತ್ತು” ಎಂದು ಮುಗುಳ್ನಕ್ಕ.
            “ಹೆಂಡತಿ ಕಳೆದುಹೋದ ಬಗ್ಗೆ ಯುವುದಾದ್ರೂ ರಿಪೋರ್ಟ್ ನಿಮ್ಮ ಸ್ಟೇಷನ್ಗೆ ಬಂದಿದೆಯಾ” ಲಬಂಗಿ ಪ್ರಶ್ನಿಸಿದಳು.
            “ಯಾರ ಹೆಂಡ್ತಿ” ಡ್ಯೂಟಿ ಆಫೀಸರ್ ಸಹಜವಾಗಿಯೇ ಪ್ರಶ್ನಿಸಿದ.
            “ನನ್ನ ಪತಿಯ ಹೆಂಡ್ತಿ” ಲಬಂಗಿ ಕೂಡಲೇ ಉತ್ತರಿಸಿದಳು.
            ಡ್ಯೂಟಿ ಆಫೀಸರ್ಗೆ ಮತ್ತೂ ಆಶ್ಜರ್ಯವಾಯಿತು. ತನ್ನನ್ನು ವಾಪಸ್ ಪಡೆಯಲು ತನ್ನ ಗಂಡ ಯಾವಿದೇ ಕ್ರಮವನ್ನು ತೆಗೆದುಕೊಂಡಿಲ್ಲವೆಂದು ಅವಳಿಗೆ ನಂಬಿಕೆಯಾಯಿತು. ಅವಳು ನವ್ಮೊಂದಿಗೆ ಸಾಗುತ್ತಾ “ಆ ಪೈಲ್ವಾನನನ್ನು ನೋಡಿಕೊಳ್ತೀನಿ. ಅವನ ಜೀವನವನ್ನು ಧೂಳೀಪಟ ಮಾಡದಿದ್ರೆ ನನ್ನ ಹೆಸರೂ ಲಬಂಗಿಯಲ್ಲ!” ಎಂದು ಬಡಬಡಿಸುತ್ತಿದ್ದಳು.
            ಎರಡು ಸಣ್ಣ ಹಳ್ಳಿಗಳನ್ನು ದಾಟಿ ನಾವು ಮೂರನೆಯ ಹಳ್ಳಿಯ ಗಡಿಗೆ ಬಂದೆವು. ಲಬಂಗಿ ಜತೆಗಿದ್ದುದರಿಂದಾಗಿ ಭಿಕ್ಷೆಯ ಪ್ರಶ್ನೆ ಈಗಲೂ ಮನಸ್ಸಿಗೆ ನೋವುಂಟು ಮಾಡುತ್ತಿತ್ತು. ಯಾರೂ ನಮಗೆ ಒಂದು ಪೈಸೆ ಭಿಕ್ಷೆಯನ್ನೂ ಹಾಕಲ್ಲವೆಂಬ ಭರವಸೆ ನನಗಿತ್ತು. ಪ್ರತಿಯಾಗಿ ಜನ ನಮ್ಮನ್ನು ನೋಡಿ ನಗ್ತಾರೆ ….ಮತ್ತೆ ಹಸಿದ ಹೊಟ್ಟೆಯು, ತಮಾಷೆ-ಗೇಲಿಯನ್ನು ಸಹಿಸಲಾರದು.
            ನನ್ನ ಮನಸ್ಸಿನಲ್ಲಿ ಉದ್ಭವಿಸುತ್ತಿದ್ದ ವಿಚಾರಗಳನ್ನು ಲಬಂಗಿ ಅರಿತುಕೊಂಡಳು. ಅವಳು ನಿಂತು ಏನೋ ಯೋಚಿಸಿ ಹೇಳಿದಳು, “ಕೋಬರ್ ನನಗೊಂದು ಹೋಸ ಉಪಾಯ ಹೊಳೆದಿದೆ! ಹಾವು ಕಚ್ಚಿದ್ದರಿಂದ ನಾನು ಸತ್ತು ಹೋದೆ, ನನ್ನ ಸಂಸ್ಕಾರಕ್ಕೆ ನಿಮ್ಮ ಬಳಿ ಹಣವಿಲ್ಲ ಅಂತ ನೀವು ಸ್ವಲ್ಪ ಹೊತ್ತು ತಿಳಿದುಕೊಳ್ಳಿ.”
            “ಫ್ಯಾಂಟಾಸ್ಟಿಕ್!” ಕುಟ್ಟಿ ಚಿಟಿಕೆ ಯೊಡೆಯುತ್ತಾ ಲಬಂಗಿಯ ವಿಚಾರಗಳಿಗೆ ನೀರೆರೆದ “ಲಬಂಗಿ ಶವವಾಗಿ ಬಿದ್ದಿರ್ತಾಳೆ. ನಾವು ಮೂವರೂ ಒಂದೇ ಸಮನ ಧಾರಾಕಾರವಾಗಿ ರೋಧಿಸುವುದನ್ನು ಕಂಡು ಯಾರಿಗಾದರೂ ದಯೆಯುಂಟಾಗುತ್ತೆ!”
            “ಮೂರ್ಖ!” ಕುಟ್ಪಿಯನ್ನು ತಡೆದು ಝಾಬಾ ಹೇಳಿದ, “ಹೆಣ್ಣಿನ ಕಣ್ಣೀರು ಹೆಚ್ಚು ಪರಿಣಾಮಬೀರುತ್ತೆ ಲಬಂಗಿ ಬದುಕಿರಲಿ. ನಾನು ಶವವಾಗಲು ಸಿದ್ಧ.”
            “ಮತ್ತೆ ನಾವಿಬ್ದರು ಏನ್ ಮಾಡೋದು” ನಾನು ಪ್ರಶ್ನಿಸಿದೆ.
            “ಮರ ಹತ್ತಿ ಕೂರಿ!”
            ಝಾಬಾನ ವಿಚಾರ ಕೆಡುಕಾಗಿರಲಿಲ್ಲ. ತತ್ಕ್ಷಣ ನಾನು ಮತ್ತು ಕುಟ್ಟಿ ಮರವೇರಿದೆವು. ಝಾಬಾ ಕೆಳಗೆ ಅಂಗಾತ ಮಲಗಿದ. ಲಬಂಗಿ, ಅವನ ತಲೆಯನ್ನು ತನ್ನ ಮಡಿಲಲ್ಲಿಟ್ಟುಕೊಂಡು ಪತಿವ್ರತೆಯಂತೆ ಪದ್ಮಾಸನ ಹಾಕಿ ಕೂತಳು.
            ಸ್ವಲ್ಪ ಹೊತ್ತಿಗೆ ರೈತನೊಬ್ಪ ಹೊಲದಿಂದ ಬರುವುದು ಕಾಣಿಸಿತು. ಲಬಂಗಿ ಎದೆಬಡಿದುಕೊಳ್ಳಲಾರಂಭಿಸಿದಳು. “ಅಯ್ಯಯ್ಯೋ! ನನ್ನನ್ನೂ ಪುಟ್ಟ ಮಗುವನ್ನೂ ಬಿಟ್ಟು ನೀವೊಬ್ರೆ ಹೊಂಟು ಹೋದ್ರಾ-ಅದ್ಯಾವ ಸುಡಗಾಡು ಹಾವು ನಿಮಗೆ ಕಚ್ಜಿತೋ, ಅದ್ರ ಮನೆ ಹಾಳಾಗ-ಇನ್ನು ನನ್ನ ಗತಿಯೇನು-ಮಗುವಿನ ಗತಿಯೇನು. ಅಯ್ಯೋ… ವಾಸ್ತವವಾಗಿಯೂ ತನ್ನ ಗಂಡ ಸತ್ತಹೋದಂತೆ ಅವಳು ಶೋಕ ಗೀತೆ ಹಾಡಲಾರಂಭಿಸಿದಳು.
            ರೈತ ದೊಣ್ಣೆಯೂರಿ ನಿಂತು ದಯೆ-ಧರ್ಮದ ಕಣ್ಣೀರನ್ನು ಹರಿಸುತ್ತಿದ್ದ. ಆದರೆ ಜೇಬಿನಿಂದ ಒಂದು ವೈಸೆಯನ್ನೂ ತೆಗೆಯಲಿಲ್ಲ. ಲಬಂಗಿ ತನ್ನ ಅಭಿನಯವನ್ನು ಚರಮಸ್ಥಿತಿಗೆ ಒಯ್ಯಲು, ರೈತ ಗಾಬರಿಯಿಂದ ಎರಡು ಹೆಜ್ಜೆ ಹಿಂದಕ್ಕೆ ಸರಿದು. ಬೆನ್ನು ತೋರಿಸಿ ಹಳ್ಳಿಯೆಡೆಗೆ ಹೊರಟೇ ಬಿಟ್ಟ.
            ನಾವು ಮರದಿಂದ ಕೆಳಗಿಳಿದವು. ಇದ್ದಕ್ಕಿದ್ದಂತ ರೈತ ತಕೆ ಮಾಯವಾದನೆಂದು ಈಗಲೂ ಲಬಂಗಿಗೆ ಅರ್ಥವಾಗಿರಲಿಲ್ಲ. ಅವಳ ಅಭಿನಯ ವಾಸ್ತವದಂತಿತ್ತು. ಆದರೂ… ಕಡೆಗೆ ಅವಳ ಗಮನಕ್ಕೆ ವಾಸ್ತವಿಕತೆಯ ಅರಿವಾಯಿತು. ಅವಳ ಮಡಿಲಲ್ಲಿ ತಲೆಯಿಟ್ಟು ಮಲಗಿದ್ದ ಝಾಬಾನಿಗೆ ನಿದ್ರೆ ಬಂದುಬಿಟ್ಟಿತ್ತು. ಅವನ ಮೂಗಿನ ಹೊಳ್ಳೆಗಳು ಕಂಪಿಸುತ್ತಿದ್ದವು. ಶವದ ಗೊರಕೆ ಕೇಳಿ ರೈತ ಓಡಿಹೋಗಿದ್ದರಲ್ಲಿ ಆಶ್ಜರ್ಯವೇನಿರಲಿಲ್ಲ!
            ಝಾಬಾನನ್ನು ತಿವಿದು ಎಚ್ಚರಿಸಿದೆವು. ಆಗಲೇ ನಮ್ಮ ದೃಷ್ಟಿ ದೂರದಲ್ಲಿ ಬರುತ್ತಿದ್ದ ಜರ್ಮನ್ ಟೂರಿಸ್ಟ್ ನ ಮೇಲೆ ಬಿತ್ತು. ಅವನ ಕತ್ತಿನಲ್ಲಿ ದುರ್ಬೀನು ನೇತಾಡುತ್ತಿತ್ತು. ತಲೆ ಮೇಲೆ ಫೆಲ್ಟ್ ಹ್ಯಾಟಿತ್ತು. ಅವನು ಟೀ-ಶರ್ಟ್ ಮತ್ತು ಸಫಾರಿ ಜೀನ್ಸ್ ತೊಟ್ಟಿದ್ದ. ಅನೇಕ ಜಾತಿಯ, ವಿಧ-ವಿಧ ಪಕ್ಷಿಗಳನ್ನು ಅಭ್ಯಸಿಸುವುದು ಅವನ ಆಸಕ್ತಿಯಾಗಿತ್ತು. ಜೇಬಿನಲ್ಲಿ ಸದಾ ಡೈರಿಯೊಂದನ್ನು ಇಟ್ಟುಕೊಳ್ಳುತ್ತಿದ್ದ. ಅವನು ಹೊಸ ಪಕ್ಷಿಯನ್ನು, ಕಂಡಾಗ ಅದರ ಬಗ್ಗೆ ವಿವರಣೆಯನ್ನು, ತನ್ನ ಡೈರಿಯಲ್ಲಿ ನೋಟ್ ಮಾಡಿಕೊಳ್ಳುತ್ತಿದ್ದ.
            ಈ ಜರ್ಮನ್ ಟೂರಿಸ್ಟ್ ಎದುರಾದಾಗಲೆಲ್ಲಾ ನಮಗೆ ಆಕಾಶವೇ ತಲೆ ಮೇಲೆ ಕಳಚಿ ಬೀಳುತ್ತಿತ್ತು. ಇವನಿಂದಾಗಿಯೇ ನಾವಿ ನಮ್ಮ ಅಮೂಲ್ಯ ಬದುಕಿನ ಐದು ದುಬಾರಿ ದಿನಗಳನ್ನು. ಲಾಕ್-ಅಪ್ನಲ್ಲಿ ಕಳೆದಿದ್ದೆವು. ಆಗ ನಾವು ಕೂಲಿ ಮಾಡುತ್ತಿದ್ದೆವು. ನಾವು ಟೋಕನ್ ಹೊಂದಿದ ‘ಲೈಸೆನ್ಸ್’ ಕೂಲಿಯಾಗಿದ್ದೆವು. ಬೆವರು ಸುರಿಸಿ ಬದುಕುವ ನಮ್ಮ ಅಂತಿಮ ಪ್ರಯಾಸ ಇದಾಗಿತ್ತು.
            ನಾವು. ಗೋಪಾಲಪುರಕ್ಕೆ ಬರುವ ಪ್ರವಾಸಿಗರ ಲಗ್ಗೇಜುಗಳನ್ನು ಬಸ್- ಸ್ಟ್ಯಾಂಡ್ನಿಂದ ಹೊತ್ತು ಗೋಪಾಲಪುರದಲ್ಲಿದ್ದ ಒಂದೇ ಒಂದು ಫೈವ್-ಸ್ಟಾರ್ ಹೊಟೇಲ್ ವರೆಗೆ ತರುತ್ತಿದ್ದೆವು. ಮಾರ್ಗದಲ್ಲಿ ಪ್ರವಾಸಿಗರ ಪರ್ಸ್ಗಳು ಅಥವಾ ಚಿಕ್ಕ-ಪುಟ್ಟ ಸಾಮಾನುಗಳನ್ನೂ ಅವರ ಕಣ್ ತಪ್ಪಿಸಿ ಅಪಹರಿಸುತ್ತಿದ್ದೆವು. ನಮ್ಮ ಕಸುಬು ಚೆನ್ನಾಗಿಯೇ ನಡೆಯುತ್ತಿತ್ತು. ಇದುವರೆಗೆ ಯಾರಿಗೂ ನಮ್ಮ ಮೇಲೆ ಅನುಮಾನ ಬಂದಿರಲಿಲ್ಲ. ಅದೊಂದು ದಿನ ಈ ಜರ್ಮನ್ ಟೂರಿಸ್ಟ್ ಗೋಪಾಲಪುರಕ್ಕೆ ಬಂದ. ಬಸ್ನಿಂದ ಹೊರಬಂದಾಗ ಅನೇಕ ಕೂಲಿಗಳು ಅವನನ್ನು ಸುತ್ತುವರಿದರು. ಅವರಲ್ಲಿ ನಾವೂ ಇದ್ದೆವು.
            ಜರ್ಮನ್ ಟೂರಿಸ್ಟ್ ನ ಲಗ್ಗೇಜುಗಳನ್ನು ಹೊರುವ ಅವಕಾಶ ನಮಗೆ ಸಿಕ್ಕಿತು. ಅವನ ಬಳಿ ಎರಡು ಸೂಟ್ ಕೇಸ್ಗಳು, ಒಂದು ಟೇಪ್ ರೆಕಾರ್ಡರ್ ಮತ್ತು ಫೋಲ್ಡಿಂಗ್-ಡೇರೆಯಿತ್ತು. ಈ ಎಲ್ಲಾ ಲಗ್ಗೇಜನ್ನೂ ಝಾಬಾನ ತಲೆ ಮೇಲೆ ಹೊರಿಸಿದೆವು. ಆದರೆ, ಝಾಬಾ ಹೋಟೆಲ್ಗೆ ಹೋಗುವುದಕ್ಕೂ ಮೊದಲೇ ಮಾರ್ಗ ಮಧ್ಯದಲ್ಲಿ ಕುಟ್ಟಿ ಜರ್ಮನ್ ಟೂರಿಸ್ಟ್ ನವನ ಟೇಪ್ ರೆಕಾರ್ಡರನ್ನು ಹಾರಿಸಿದ್ದ.
            ಇದಕ್ಕೂ ಮೊದಲು ಪ್ರವಾಸಿಗರ ಚಿಕ್ಕ-ಪುಟ್ಟ ಸಾಮಾನುಗಳನ್ನು ಅಪಹರಿಸಿದ್ದ ದೂರುಗಳು ಪೋಲೀಸ್ ಸ್ಟೇಷನ್ನಲ್ಲಿ ದಾಖಲಾಗಿದ್ದವು. ಈಗ ಮತ್ತೊಂದು ದೂರು ದಾಖಲಾಯಿತು. ಈ ದೂರಿಗೂ ಹಿಂದಿನ ದೂರುಗಳಿಗೂ ವ್ಯತ್ಯಾಸವಿತ್ತು. ಈ ಬಾರಿ ಕಳ್ಳತನದ ಅಪರಾಧವನ್ನು, ನಮ್ಮ ಮೇಲೆ ಹೊರಿಸಲಾಗಿತ್ತು.
            ಪೋಲೀಸರು ನಮ್ಮನ್ನು ಬಂಧಿಸಿ ಲಾಕ್-ಅಪ್ಗೆ ಹಾಕಿದರು. ಅಲ್ಲದೇ, ಈ ಐದೂ ದಿನಗಳೂ ನಮ್ಮನ್ನು ಸರಿಯಾಗಿ ಹತ್ತಿಕ್ಕಿದರು. ಝಾಬಾನನ್ನು ಎರಡು ದಿನ ತಲೆಕೆಳಗಾಗಿ ನೇತುಹಾಕಲಾಯಿತು. ನನಗೆ ಮತ್ತು ಕುಟ್ಟಿಗೆ ಬೆಳಗ್ಗೆ ಮತ್ತು ಸಂಜೆ ಹತ್ತತ್ತು ಹೊಡೆತಗಳು ಬಿದ್ದವು. ಆದರೂ ನಾವು ಪದೇ-ಪದೇ ‘ನಾವು ನಿರಪರಾಧಿಗಳು’ ಎಂದೇ ಹೇಳುತ್ತಿದ್ದೆವು.
            ಝಾಬಾ ಪ್ರತಿಸಲವೂ ಡ್ಯೂಟಿ ಆಫೀಸರ್ಗೆ, “ತಾನು ಅಮೇರಿಕಾದ ನಾಗರಿಕ, ತನ್ನ ಸರಕಾರದ ಓರ್ವ ನಿರಪರಾಧಿಗೆ ಭಾರತದ ಪೋಲೀಸರು ಅಮಾನುಷವಾಗಿ ಹಿಂಸಿಸುತ್ತಿದ್ದಾರೆಂಬುದು ತಿಳಿದರೆ ಅಮೇರಿಕಾದ ಸರಕಾರ ಇದನ್ನು ಸಹಿಸಲ್ಲ. ಅಮೇರಿಕಾಕ್ಕೂ ಭಾರತಕ್ಕೂ ಯುದ್ಧವೇ ನಡೆಯುತ್ತೆ. ಅಮೇರಿಕಾದ ವಿಜ್ಞಾನಿಗಳು ಎಂಥೆಂಥ ಅಸ್ತ್ರಗಳನ್ನು ಕಂಡುಹಿಡಿದಿದ್ದಾರೆಂದರೆ, ಅವನ್ನು ನ್ಯೂಯಾರ್ಕ್ನಿಂದ ಹಾರಿಸಿದರೂ ಅವು ನೇರವಾಗಿ ಗೋಪಾಲಪುರದ ಈ ಪೋಲೀಸ್ ಸ್ಟೇಷನ್ ಮೇಲೆ ಬಂದು ಬೀಳಬಲ್ಲವು” ಎಂದು ಹೆದರಿಸುತ್ತಿದ್ದ.
            ಝಾಬಾ ಒಂದೇ ಸಮನೆ ಬಡಬಡಿಸುತ್ತಿದ್ದ. ಇದಕ್ಕೆ ಯಾವುದೇ ಅರ್ಥವಿರಲಿಲ್ಲ. ಆದರೂ ಅವನದೊಂದು ತರ್ಕ, ನಮ್ಮ ಆಶ್ಚರ್ಯದ ಮಧ್ಯೆ ಪ್ರಭಾವ ಬೀರಿತು. ಝಾಬಾ ವಿದೇಶಿ ನಾಗರಿಕನಾಗಿದ್ದು, ಯಾವುದೇ ವಿದೇಶಿ ನಾಗರಿಕನ ಮೇಲೆ ಸಾಕ್ಷಿಯಿಲ್ಲದೆ ಪೋಲೀಸರು ಕ್ರಮ ಕೈಗೊಳ್ಳುವಂತಿಲ್ಲ!
            ಐದು ದಿನದ ಯುತನ ಸಹಿಸಿ ಮರಳಿ ಬಂದಾಗ ನಮ್ಮ ಟೋಕನ್ ಕಸಿದುಕೊಳ್ಳಲಾಗಿತ್ತು. ಬಯಸಿದರೂ ನಾವು ಕೂಲಿಯಾಗಲು ಸಾಧ್ಯವಿರಲಿಲ್ಲ. ನಾವು ಗ್ರಾಜುಯೇಟ್ ಕೂಲಿಗಳಾಗಿದ್ದೆವು. ಗೋಪಾಲಪುರದ ಸ್ಥಳೀಯ ಕೂಲಿಗಳು ನಮ್ಮನ್ನು ಆದರದ ದೃಷ್ಟಿಯಿಂದ ನೋಡುತ್ತಿದ್ದರು. ಈಗ ಆ ಆದರ ಉಳಿಯಲಿಲ್ಲ. ಆದರೆ ಈ ಬಗ್ಗೆ ನಮಗೆ ದುಃಖವೇನಾದರೂ ಇದ್ದರೆ ಅದು ಟೇಪ್ ರೆಕಾರ್ಡರ್ ಬಗ್ಗೆಯಾಗಿತ್ತು.
            ಟೇಪ್ ರೆಕಾರ್ಡರ್ ಬೆಲೆ ಕಡಿಮೆಯೆಂದರೂ ಮೂರೂವರೆ ಸಾವಿರವಿತ್ತು. ಕುಟ್ಟಿ, ಅದನ್ನು ಹಾರಿಸಿ, ನೇರವಾಗಿ ಮಾರ್ವಾಡಿಯ ಅಂಗಡಿಯಲ್ಲಿಟ್ಟು ಬಂದಿದ್ದ. ಮಾರ್ವಾಡಿ ಕುಟ್ಟಿಗೆ ಎರಡು ದಿನಗಳ ಅನಂತರ ಬಂದು ಅದಕ್ಕೆ ಸಾವಿರ ರೂಪಾಯಿಗಳನ್ನು ತೆಗೆದುಕೊಂಡು ಹೋಗುವಂತೆ ತಿಳಿಸಿದ್ದ. ಲಾಕ್-ಅಪ್ ನಿಂದ ಬಿಡುಗಡೆಯಾಗುತ್ತಲೇ ಅವನು ಹಣ ವಸೂಲಿಗಾಗಿ ಮಾರ್ವಾಡಿಯ ಅಂಗಡಿಗೆ ಹೋದ. ಆದರೆ ಅವನು ಈ ಹಿಂದೆ ಕುಟ್ಟಿಯನ್ನು ನೋಡಿಯೇ ಇಲ್ಲವೆಂಬಂತೆ ವ್ಯವಹರಿಸಿದ.
            ಕುಟ್ಟಿ ನಿಂದಿಸಿದರೂ ಮಾರ್ವಾಡಿಯ ಮೇಲೆ ಯಾವ ಪರಿಣಾಮವೂ ಉಂಟಾಗಲಿಲ್ಲ. ತನ್ನ ಬಗ್ಗೆ ದೂರು ಸಲ್ಲಿಸಿದರೆ ನಾವೇ ಬಯಲಿಗೆ ಬರುತ್ತೇವೆಂಬುದು ಮಾರ್ವಾಡಿಗೆ ತಿಳಿದಿತ್ತು. ನಾವೇ ಕಳ್ಳರು ಎಂಬುದೂ ಸಾಬೀತಾಗುತ್ತಿತ್ತು. ಐದು ದಿನ ಲಾಕ್-ಅಪ್ನಲ್ಲಿ ಕಳೆದ ನಾವು ಮತ್ತೆ ಮರಳಿ ಲಾಕ್-ಅಪ್ಗೆ ಹೋಗಲು ಸುತಾರಾಮ್ ಬಯಸುತ್ತಿರಲಿಲ್ಲ.
            ಜರ್ಮನ್ ಟೂರಿಸ್ಟ್ ಪ್ರತಿ ಕ್ಷಣವೂ ಸಮೀಪಕ್ಕೆ ಬರುತ್ತಿದ್ದ. ಕುಟ್ಟಿ ”ಇವತ್ತು ಈ ನನ್ಮಗನನ್ನೇ ಕೊಳ್ಳೆಹೊಡೆಯೋಣ” ಎಂದ. ಇದು ಅಸಾಧ್ಯವಾಗಿತ್ತು. ಜರ್ಮನ್ ಟೂರಿಸ್ಟ್ ಗೂ ನಮ್ಮ ಬಗ್ಗೆ ತಿಳಿದಿತ್ತು. ಅವನ ಅಪಶಕುನದ ಮುಖದಿಂದ ನಮಗೆಷ್ಟು ಬೇಸರವಾಗಿತ್ತೆಂದರೆ ಅವನನ್ನು ನೋಡುತ್ತಲೇ ಅವನನ್ನು ಕೊಲೆಗೈಯುವ ಬಲವಾದ ಇಚ್ಛೆ ನಮ್ಮಲ್ಲಿ ಉದ್ಭವಿಸುತ್ತಿತ್ತು. ಅವನು ನಮ್ಮೆದುರು ಬಂದು ಸ್ಟೈಲಾಗಿ ಮುಗುಳ್ನಗುತ್ತಾ ಎಂದಿನಂತೆಯೇ “ಹೇಗಿದ್ದೀರ, ತ್ರೀ ಮಸ್ ಕ್ಯಾಟಿಯರ್ಸ್” ಎಂದು ನಮ್ಮ ಉತ್ತರಕ್ಕು ಕಾಯದೇ ಮುಂದಕ್ಕೆ ಹೋದ.
            “ಈ ಗಂಡಸರಿಗೆಲ್ಲಾ ಏನಾಗಿದೆ” ಲಬಂಗಿ ರೇಗಿದಳು. ಅನಂತರ ಜರ್ಮನ್ ಟೂರಿಸ್ಟ್ ನವನ ಬೆನ್ನನ್ನೇ ನೋಡುತ್ತಾ, “ಆ ಬೇವರ್ಸಿ ನನ್ಮಗ ನನ್ನ ಕಡೆ ಕಣ್ಣೆತ್ತಿಯೂ ನೋಡಿಲ್ಲ. ನಾನವನಿಗೆ ಒಂದು ಪೀಪಾಯಿಯಷ್ಟು ಚಹಾ ಕುಡಿಸಿದ್ದೇನೆ” ಎಂದಳು.
            ಲಬಂಗಿಯ ಮಾತಿನಿಂದ ನನಗಾಶ್ಚರ್ಯವಾಯಿತು.
            “ಇವನ ಪರಿಚಯ ನಿನಗಿದೆಯಾ” ನಾನು ಅವಳನ್ನ ನೋಡಿದೆ.
            “ಅದೊಂದು ದಿನ ಅವನು ಚಿಲ್ಕಾ ಕೆರೆಯ ಬಳಿ ಭೇಟಿಯಾಗಿದ್ದ. ಆಗ ನಾನು ನನ್ನ ಪೈಲ್ವಾನನೊಂದಿಗಿದ್ದೆ. ಒಂದೆ ದಿನದ ಭೇಟಿಯಲ್ಲಿ ಅವನು ನನ್ನ ಪತಿಗೆ ಮಿತ್ರನಾ.ದ ಆಮೇಲೆ ದಿನ ನಿತ್ಯ ಸಂಜೆ ಅವನು ನಮ್ಮಲ್ಲಿಗೆ ಚಹಾ ಕುಡಿಯಲು ಬರುತ್ತಿದ್ದ. ನಿಮ್ಮ ಬಗ್ಗೆ ಎಲ್ಲಾ ವಿಷಯಗಳು ನನಗೆ ಅವನಿಂದಲೇ ಸಿಕ್ಕಿತ್ತು. ನಿಜ ಹೇಳಬೇಕೆಂದರೆ, ನಿಮ್ಮ ಸಾಹಸದ ಕಥೆಗಳನ್ನು ಹೇಳುವಾಗ ಅವನಿಗೆ ಅದ್ಭುತ ಆನಂದವುಂಟಾಗುತ್ತೆ. ಇವತ್ತು ನೀವು ಅವನನ್ನು ಕೊಳ್ಳೆ ಹೊಡೆಯದಿದ್ದುದು ಒಳ್ಳೆಯದೇ ಆಯಿತು.”
            “ಯಾಕೆ’
            “ಅವನು ಕರಾಟೆ ಚಾಂಪಿಯನ್. ಜರ್ಮನಿಯಲ್ಲಿ ಅವನು ‘ಬ್ಲ್ಯಾಕ್ ಬೆಲ್ಟ್’ ಹೆಸರಿನಿಂದ ಪರಿಚಿತ. ನಾನು ಅವನ ಕೃಪೆಯಿಂದಲೇ ಮೂರ್ನಾಲ್ಕು ಜೂಡೋ ವರಸೆಗಳನ್ನು ಕಲಿತೆ” ಲಬಂಗಿ ಕೆಲವು ಕ್ಷಣ ಮೌನ ವಹಿಸಿ ಅನಂತರ ಹೇಳಿದಳು, “ಹಾಗಂತ, ನೀವು ಕೊಳ್ಳೆ ಹೊಡೆಯುವುದಾದರೆ, ನನ್ನ ಗಮನದಲ್ಲಿ ಓರ್ವ ವ್ಯಕ್ತಿಯಿದ್ದಾನೆ.”
            ನಾವು ಮೂವರೂ ಅವಳನ್ನ ನೋಡಿದೆವು. ಅವಳು ನಮ್ಮ ಮುಖದ ಭಾವನೆಗಳನ್ನು ಓದುತ್ತಿರುವಂತೆ ಕಂಡಿತು. ನಾವು ಕ್ರೈಮ್-ಥ್ರಿಲ್ಲರ್ ಪ್ರೇಕ್ಷಕರಂತೆ ಬಂಧಿಸಲ್ಪಟ್ಟಿದ್ದೆವು.
            “ನಿಮಗೆ ಆ ಡ್ಯೂಟಿ ಆಫೀಸರ್ ಗಂಟೆ-ಕಳ್ಳರು ಅಂತ ಹೇಳೋದು ಉಚಿತವೇ ಆಗಿದೆ” ಲಬಂಗಿ ಮುಗುಳ್ನಗುತ್ತಾ ಹೇಳಿದಳು. “ನೀವು ಯಾವಾಗ್ಲೂ ಐದು- ಐವತ್ತು ರೂಪಾಯಿಗಳನ್ನು ಹೊಡಿಯೋ ಚಿಂತೆಯಲ್ಲಿರ್ತೀರ. ಹೊಡೆಯುವುದಾದರೆ ಸಿಂಹವನ್ನು ಹೊಡೀಬೇಕು. ನಾನು ಹೇಳಿದಂತೆ ಕೇಳಿದರೆ ನೀವು, ಐ ಮೀನ್ ನಾವು, ಒಂದೇ ಸಲಕ್ಕೆ ಲಕ್ಷಾಧಿಪತಿಗಳಾಗ್ತೀವಿ.”
            ನಾವು ಗರ ಬಡಿದವರಂತೆ ಅವಳನ್ನ ನೋಡುತ್ತಾ ನಿಂತುಬಿಟ್ಟೆವು. ಲಬಂಗಿ ವಾಸ್ತವವಾಗಿಯೂ ಕುಲೀನ ವಂಶದವಳಿರಬೇಕು. ಅವಳ ವಿಚಾರಗಳು ಉನ್ನತವಾಗಿದ್ದವು. ಬಂಗಿ ವಾಸ್ತವವಾಗಿಯೂ ಕುಲೀನ ವಂಶದ ಯುವತಿಯೇ ಯಾಕೋ ಏನೋ, ಒಮ್ಮೊಮ್ಮೆ ಈ ಪ್ರಶ್ನೆ ಹೆಡೆಯೆತ್ತಿ ನನ್ನಲ್ಲಿ ಫೂತ್ಕರಿಸುತ್ತಿತ್ತು.
            “ಲಬಂಗಿ!” ಕುಟ್ಟಿ ಹೇಳಿದ, “ನಾವು ಲಕ್ಷಾಧಿಪತಿಗಳಾಗಬೇಕಿಲ್ಲ, ನಮಗೆ ಹೆಚ್ಚೆಂದರೆ ಹದಿನೈದು ಸಾವಿರ ರೂಪಾಯಿಗಳು ಸಾಕು. ಇಷ್ಟು ಹಣ ಸಿಕ್ಕಿದೊಡನೆ ನಾವು ಎಕ್ಸ್ ಪೆರಿಮೆಂಟಲ್ ಫಿಲ್ಮ್ಗೆ ಬೇಕಾದ ರೂಪ ಕೊಡಬಲ್ಲೆವು. ಇದಕ್ಕಿಂತ ಹೆಚ್ಚು ನಮಗೆ ಬೇಕಿಲ್ಲ.”
            “ಕುಟ್ಟಿ ಹೇಳೋದು ನಿಜ” ಅವನ ಮಾತನ್ನು ಬೆಂಬಲಿಸುತ್ತಾ ನಾನು ಲಬಂಗಿಗೆ ಹೇಳಿದೆ, “ಮತ್ತೆ ಈ ಹದಿನೈದು ಸಾವಿರ ರೂಪಾಯಿಗಳಿಗಾಗಿ ನಿನ್ನ ಹತ್ರ ಯಾವುದೇ ಬ್ಯಾಂಕ್ ಲೂಟಿ ಮಾಡುವ ಯೋಜನೆಯಿದ್ದರೆ ಅದಕ್ಕೂ ನಾವು ಸಿದ್ಧ.”
            “ಮಿಸ್ಟರ್ ಬ್ಯಾನರ್ಜಿ ಯಾವುದೇ ಬ್ಯಾಂಕ್ಗಿಂತಲೂ ಕಡಿಮೆ ಶ್ರೀಮಂತನಲ್ಲ.”
            “ಈ ಮಿಸ್ಟರ್ ಬ್ಯಾನರ್ಜಿ ಯಾರು’
            “ಆ ಸೈತಾನ ನನ್ನ ಗಂಡ!”
            “ಏನು” ಅದುವರೆಗೂ ಮೌನಿಯಾಗಿದ್ದ ಝಾಬಾ ಬಾಯಿಬಿಟ್ಟ.
            “ನಾವು ನಾಲ್ವರೂ ಸೇರಿ ಗೆಸ್ಟ್ ಹೌಸಿಗೆ ಮುತ್ತಿಗೆ ಹಾಕೋಣ. ಯಾರಿಗೂ ತಿಳಿಯದಂತೆ ಟ್ರೆಜರಿಸಾಮಾನುಗಳನ್ನು ಅಪಹರಿಸಿ ಹೊರಗೆ ಬರೋಣ” ಲಬಂಗಿ
            ಎಷ್ಟು ಸಹಜವಾಗಿ ಹೇಳಿದ್ದಳೆಂದರೆ ನನ್ನೊಂದಿಗೆ ಕುಟ್ಟಿಗೂ ತಲೆಸುತ್ತು ಬಂದಿತ್ತು.
            ನಾವು ನಾಲ್ವರೂ ಕೆಳಗೆ ಕೂತೆವು. ನಾವಿನ್ನೂ ಹಳ್ಳಿಯ ಗಡಿಯಲ್ಲಿದ್ದೆವು. ತಲೆಯ ಮೇಲೆ ದಟ್ಟ ವೃಕ್ಷವೊಂದರ ನೆರಳಿತ್ತು. ನಾನು ತೀವ್ರವಾಗಿ ಯೋಚಿಸುತ್ತಿದ್ದೆ. ಲಬಂಗಿ, ಪತಿಯೊಂದಿಗೆ ಸೇಡು ತೀರಿಸಿಕೊಳ್ಳಲು ಬಯಸುತ್ತಿದ್ದಾಳೆ. ಗೆಸ್ಟ್- ಹೌಸಿನ ಮಾರ್ಣ ಪರಿಚಯ ಅವಳಿಗಿದೆ. ಕೊಳ್ಳೆ ಹೊಡೆಯುವ ಅವಳ ಯೋಜನೆ ವಿಫಲಗೊಳ್ಳುವ ಚಾನ್ಸ್ ಇಲ್ಲವೇ ಇಲ್ಲ.
            ನಾನು, ಕುಟ್ಟಿ ಮತ್ತು ಝಾಬಾನಿಗೆ ನನ್ನ ಅಭಿಪ್ರಾಯ ತಿಳಿಸಿದಾಗ ಅವರಿಬ್ಪರು ಒಪ್ಪಿದರು. ಆ ಕ್ಷಣವೇ ಬಹುಮತದಿಂದ ಪ್ರಸ್ತಾಪ ಪಾಸಾಯಿತು. ‘ಆಪರೇಷನ್ ಗೆಸ್ಟ್-ಹೌಸ್’ನ ಯೋಜನೆಗೆ ಅನುಮತಿ ದೊರೆಯಿತು. ಈ ಖುಷಿಯಲ್ಲಿ ಲಬಂಗಿ ಸರದಿಯಂತೆ ನಮ್ಮ ಮೂವರಿಗೂ ಚುಂಬಿಸಿ, ಇದರಲ್ಲಿ ಯಶಸ್ಸು ಪಡೆದ ಮೇಲೆ ಕಾನೂನುಬಾಹೀರವಾಗಿ ನಮ್ಮೊಂದಿಗೆ ವಿವಾಹವಾಗುವುದಾಗಿ ಘೋಷಿಸಿದಳು. ಅವಳ ಮಾತು ಕೇಳಿ ಝಾಬಾ “ಆದ್ರೆ ನಾನಂತೂ ಬಾಲ ಬ್ರಹ್ಮಜಾರಿ!” ಎಂದ.
            ಗೋಪಾಲಪುರದಿಂದ ಮರಳಿ ಬರುವಾಗ ಮಾರ್ಗದಲ್ಲಿ ಎರಡು ಬಾತುಕೋಳಿಗಳನ್ನು ಕದ್ದು, ಕಾಟೇಜಿಗೆ ತಂದೆವು. ದುಲಈಗೆ ಅದನ್ನು ಕೊಟ್ಟಾಗ ಅವಳಿಗೆ ಖುಷಿಯಾಯಿತು. ದಿನನಿತ್ಯ ಬೆಳಗ್ಗೆ ಅವಳು ಬಾತು ಕೋಳಿಯ ಎರಡು ಮೊಟ್ಟೆಗಳ ಆಮ್ಲೇಟ್ ತಿನ್ನುತ್ತಿದ್ದಳು. ತಿಂಗಳು-ಹದಿನೈದು ದಿನಗಳಿಗೊಮ್ಮೆ ಒಂದು ಜೀವಂತ ಬಾತುಕೋಳಿಯನ್ನು ಖರೀರಿಸಿ, ತನ್ನ ಕೈಯಿಂದಲೇ ಅದನ್ನು ಕೊಂದು, ಬೇಯಿಸಿ ತಿನ್ನುತ್ತಿದ್ದಳು. ಬಾತು ಕೋಳಿಯ ಪಲ್ಯ ಅವಳಿಗಿಷ್ಟವಾದ ಆಹಾರವಾಗಿತ್ತು. ಅವಳೊಂದಿಗಿದ್ದ ನಾವೂ ಕೋಳಿ, ಬಾತುಕೋಳಿ, ಹಂದಿ, ಮೀನು, ಪಾರಿವಾಳ, ಗೌಜಲ ಹಕ್ಕಿ ಮುಂತಾದವುಗಳನ್ನು, ರುಚಿಯಿಂದ ತಿನ್ನುವುದನ್ನು ಕಲಿತಿದ್ದೆವು. ಎರಡು ಬಾತುಕೋಳಿಗಳಲ್ಲಿ ಒಂದನ್ನು ಫ್ರೈ ಮಾಡಿ ನಮಗೆ ಕೊಡಲು ದುಲಈ ಒಪ್ಪಿದ್ದಳು.
            ಡಿನ್ನರಿಗೆ ಮೊದಲು ಲಬಂಗಿ ಸ್ನಾನ ಮಾಡಿ, ಬಟ್ಟೆ ಒಗೆಯಲು ಸಮುದ್ರ ತೀರಕ್ಕೆ ಹೊರಟಳು ಇಂದು ಅವಳು ನನ್ನನ್ನು ಮತ್ತು ಕುಟ್ಟಿಯನ್ನು ನಿಸ್ಸಂಕೋಚವಾಗಿ ಜತೆಗೆ ಕರೆದೊಯ್ದಳು. ಸಮುದ್ರತೀರದಲ್ಲಿ ಅವಳು ಬಟ್ಟೆ ಕಳಚುತ್ತಿದ್ದಾಗ ನಾವು ಜೊಲ್ಲು ಸುರಿಸುತ್ತಿದ್ದೆವು. ಕಾರಣ, ಹೊಟ್ಟೆಯ ಹಸಿವೆಯೊಂದಿಗೆ ದೇಹದ ಹಸಿವೂ ಸಹಜವಾಗಿ ಒಮ್ಮೊಮ್ಮೆ ಜಾಗೃತವಾಗುತ್ತದೆ.
            ಆದರೆ ಇಂದಿನ ಸಂಗತಿಯೇ ಭಿನ್ನವಾಗಿತ್ತು. ಇಂದು ಅವಳೇ ನಮ್ಮನ್ನು ಆಹ್ವಾನಿಸಿದ್ದಳು. ಲಬಂಗಿ ನಮ್ಮೆದುರು ಬೆತ್ತಲೆಯಲ್ಲಿದ್ದಳು ಬೆಳದಿಂಗಳಿನಲ್ಲಿ ಅವಳ ಆಕೃತಿ ಛಾಯಾಚಿತ್ರದಂತೆ ಕಾಣುತ್ತಿತ್ತು. ನಾನು ಕುಟ್ಟಿಯನ್ನು ನೋಡಿದೆ ಲಬಂಗಿ ಒಂದು ಕಪ್ಪು ಬಂಡೆಯ ಮೇಲೆ ಕೂತು ತನ್ನ ಶರ್ಟ್ ನ್ನು ತಿಕ್ಕಿ-ತಿಕ್ಕಿ ಸ್ವಚ್ಛ ಮಾಡುತ್ತಿದ್ದಳು. ಬೆಳದಿಂಗಳು ಅವಳ ಬಾಗಿದ ಬೆನ್ನ ಮೇಲೆ ಚೆಲ್ಲಿತ್ತು.
            ನಮ್ಮ ದೇಹದ ಹಸಿವು ಜಾಗೃತವಾಯಿತು. ವಾತಾವರಣವೇ ಹೇಗಿತ್ತೆಂದರೆ, ನಮ್ಮ ಜಾಗದಲ್ಲಿ ಯಾರಾದರೂ ನಪುಂಸಕನಿದ್ದರೂ ಅವನೂ ಗಂಡಸಾಗಿಬಿಡುತ್ತಿದ್ದ. ಆದರೆ ನಮಗೆ ಇಷ್ಟೊಂದು ಧೈರ್ಯವಿರಲಿಲ್ಲ. ಆದರೂ ಏನಾದರೂ ಯುಕ್ತಿ ಮಾಡಬೇಕೆಂದು ಮನಸ್ಸು ಬಯಸುತ್ತಿತ್ತು.
            “ಏನ್ ಯೋಚ್ನೆ ಮಾಡ್ತಿದ್ದೀರ’
            ನಮಗಾಶ್ಚರ್ಯವಾಯಿತು. ಬಟ್ಟೆಯನ್ನು ಒಣಗಲು ಹಾಕಿ ಲಬಂಗಿ ನಮ್ಮ ಬಳಿ ಬಂದಿದ್ದಳು. ಬೆರಗಾಗಿ ಅವಳನ್ನ ನೋಡಿದೆವು. ಲಬಂಗಿ ಮನಸ್ಸಿನಲ್ಲೇ ಮುಗುಳ್ನಗುತ್ತಿದ್ದಳು.
            “ನೀವೇನು ಯೋಚ್ನೆ ಮಾಡುತಿದ್ದೀರ ಅಂತ ಕೇಳ್ದೆ” ಲಬಂಗಿ ಮತ್ತೆ ಪ್ರಶ್ನಿಸಿದಳು. ನನ್ನ ಕಾಲ ಕೆಳಗಿನ ಭೂಮಿ ಕುಸಿಯಿತು. ಕುಟ್ಟಿಯ ಪರಿಸ್ಥಿತಿ ಮತ್ತೂ ಬಿಗಡಾಯಿಸಿತ್ತು. ಇಲ್ಲಿಂದ ಕಾಲು ಕೀಳುವ ನೆಪ ಹುಡುಕುತ್ತಿದ್ದ. ಕ್ಷಣಕಾಲ ಯೋಚಿಸಿ ಅವನು ಹೇಳಿದ, “ಕೋಬರ್ ವಿಷಯವೇನಂದರೆ… ಗೆಸ್ಟ್ ಹೌಸ್ ನ್ನು ಕೊಳ್ಳೆ ಹೊಡೆಯುವುದಕ್ಕೂ ಮೊದಲು ಹಾಕಿದ ಬೀಗವನ್ನು ತೆಗೆಯುವ ಪ್ರ್ಯಾಕ್ಟೀಸ್ ಮಾಡೋದು ಅಗತ್ಯ….” ಅವನು ನನ್ನ ಉತ್ತರಕ್ಕೂ ಕಾಯದೆ ಅಲ್ಲಿಂದ ಜಾರಿಕೊಂಡ. ಈಗ ಅವನ ಮೇಲೆ ‘ಆಕ್ರಮಣ’ ವಾಗಲಿಲ್ಲವೆಂಬುದು ಆಶ್ಜರ್ಯ.
            ನಾನು ಸ್ಥಿರವಾಗಿಯೇ ನಿಂತಿದ್ದ. ಒಳಗೆ ಭಯ ಪಡುತ್ತಿದ್ದರೂ, ಹೊರ ನೋಟದಲ್ಲಿ ಸ್ಥಿರವಾಗಿದ್ದೆ.
            “ನೀನೇ ಹೇಳು! ನಾವಿಬ್ಪರೂ ಏನು ಯೋಚ್ನೆ ಮಾಡ್ತಿದ್ದೆವು”
            “ಗಂಡನನ್ನು ಬಿಟ್ಟು ದುಃಖ ಪಡೋದಕ್ಕೆ ನಾನು ಇಲ್ಲಿಗೇಕೆ ಬಂದೆ ಅಂತ” ಲಬಂಗಿ ನನ್ನನ್ನೇ ನೋಡಿದಳು.
            “ಇದನ್ನೇ ಯೋಚ್ನೆ ಮಾಡ್ತಿದ್ದೆವು!” ಎಂದೆ.
            “ಯಾಕೆಂದರೆ ಆ ಸಹವಾಸದಲ್ಲಿ ಸುಖವಿರಲಿಲ್ಲ” ಎನ್ನುತ್ತಾ ಅವಳು ಮರಳಿನಲ್ಲಿ ಕೂತಳು.
            “ಮದುವೆ ಯಾಕೆ ಮಾಡಿಕೊಂಡೆ” ನಾನು ಅವಳೆದುರು ಕೂತೆ.
            “ಸುಖ-ಜೀವನಕ್ಕಾಗಿ ಬ್ಯಾನರ್ಜಿ ಲಕ್ಷಾಧಿಪತಿ. ಅವನು ಕಡೇಪಕ್ಷ ನಲವತ್ತು ಲಕ್ಷ ರೂಪಾಯಿಗಳ ಮಾಲೀಕ. ಈ ಪೈಲ್ವಾನನ ಐಶ್ವರ್ಯ ಪಡೆದು ನಾನು ಮಜಾ ಮಾಡ್ತೀನಿ ಅಂತ ಯೋಚಿಸಿದ್ದೆ. ಇವನನ್ನು ಮದುವೆಯಾಗಿ ಸ್ವಚ್ಛಂದ ಜೀವನ ಸಾಗಿಸಲು ಬಯಸಿದ್ದೆ. ನಿನ್ನಂತಹ ಒಬ್ಪ ಉನ್ಮತಿ ಬಾಳಫ್ರೆಂಡ್ ನೊಬ್ಪನನ್ನೂ ಕೊಂಡುಕೊಳ್ತೀನಿ ಅಂತ ಯೋಚಿಸಿದ್ದೆ ಯಾಕೆಂದರೆ, ಎಪ್ಪತ್ತು ವರ್ಷದ ಮುದುಕನಿಗೆ ಸೆಕ್ಸ್ ಬಗ್ಗೆ ಹೆಚ್ಚು ಆಸಕ್ತಿ ಇರುವುದಿಲ್ಲ. ಆದ್ರೆ ನನ್ನ ಅನುಮಾನಗಳೆಲ್ಲವೂ ಪೊಳ್ಳಾದವು ಮದುವೆಯ ರಾತ್ರಿಯೇ ಬ್ಯಾನರ್ಜಿ ನನ್ನ ಮೇಲೆರಗಿದ. ನನ್ನನ್ನು ಹಿಂಡಿ ಹಿಪ್ಪೆ ಮಾಡಿದ್ದ.”
            “ನಿನ್ನ ಮದುವೆಯಾಗಿ ಎಷ್ಟು ವರ್ಷಗಳಾಯ್ತು”
            “ನೀನೇ ಅಂದಾಜು ಮಾಡು!” ಲಬಂಗಿ ಮೆಲ್ಲನೆ ನಕ್ಕಳು.
            “ಒಂದೆರಡು ವರ್ಷಗಳಂತೂ ಆಗಿರಲೇ ಬೇಕು!”
            “ಇನ್ನೂ ಮೂರು ತಿಂಗಳೂ ಪೂರಾ ಆಗಿಲ್ಲ. ಈ ಮೂರೇ ತಿಂಗಳಲ್ಲಿ ನನಗೆ ನನ್ನ ತಪ್ಪಿನ ಅರಿವೂ ಆಯಿತು. ಬ್ಯಾನರ್ಜಿ ಮಹಾ ಜಿಪುಣ! ಅವನ ಹಣದಿಂದ ಸುಖ ಪಡುವ ನನ್ನಾಸೆಯೂ ಭಸ್ಮವಾಯಿತು. ಆದರೂ, ಸ್ವಲ್ಪ ದಿನಗಳಲ್ಲೇ ಎಲ್ಲಾ ಸರಿಯಾಗುತ್ತೆ ಅಂತ ಮನಸ್ಸಿಗೆ ಹೇಳಿಕೊಂಡೆ. ಅವನು ನನ್ನನ್ನು ಕಲ್ಕತ್ತಾದಿಂದ ಇಲ್ಲಿಗೆ ಕರೆತಂದ. ಇಲ್ಲಿ ಅವನ ಜೀವನದ ಮತ್ತೊಂದು ಮುಖ ನನಗೆ ತಿಳಿಯಿತು. ಅವನು ಜಿಪುಣನಷ್ಟೇ ಅಲ್ಲ, ಕಟುಕನೂ ಆಗಿದ್ದ.”
            “ಇದು ನಿನಗೆ ಹೇಗೆ ತಿಳೀತು” ನನಗೆ ಕುತೂಹಲವಾಯಿತು.
            “ಅಂದೊಂದು ದಿನ ನಾವು ಚಿಲ್ಕಾ ಕೆರೆಯಲ್ಲಿ ಮೀನು ಹಿಡಿಯಲು ಹೋಗಿದ್ದೆವು. ದಡದಲ್ಲಿ ಕೂತು ಅವನು ನೀರಿಗೆ ಗಾಳ ಹಾಕಿದ್ದ. ಸ್ವಲ್ಪ ಹೊತ್ತಿಗೆ ಒಂದು ಮೀನು ಸಿಕ್ಕಿ ಹಾಕಿಕೊಂಡಿತು. ಅವನು ಗಾಳ ಎಳೆದುಕೊಂಡ. ಆದ್ರೆ ಮುಳ್ಳಿನಿಂದ ಮೀನನ್ನು ತೆಗೆಯದೇ, ಒದ್ದಾಡುತ್ತಿದ್ದ ಅದನ್ನು ನೋಡಿ ಖುಷಿಗೊಂಡ. ನಾನವನಿಗೆ ಬೈದೆ. ಧಿಕ್ಕಾರ ಹಾಕಿದೆ. ಆದ್ರ ಯಾವ ಪ್ರಯೋಜನವಾಗಲಿಲ್ಲ… ಆ ದಿನವೇ ಅವನನ್ನು ತ್ಯಜಿಸಲು ನಾನು ನಿರ್ಧರಿಸಿದೆ. ಮೂರು ತಿಂಗಳ ವಿವಾಹಿತ ಜೀವನದಲ್ಲಿ ನಾನು ಅವನಿಗೆ ತುಂಬಾ ಪ್ರೀತಿಸಿದೆ. ನಾನಿಲ್ಲದೆ ಅವನು ಬದುಕಲಾರನೆಂಬ ವಿಶ್ವಾಸ ನನಗಿತ್ತು! ನಾನು ಅವನಿಂದ ದೂರವಾದರೆ ಆಗ ಅವನಿಗೆ ನನ್ನ ಬೆಲೆ ತಿಳಿಯುತ್ತೆ ಎಂದುಕೊಂಡಿದ್ದೆ. ಆದ್ರೆ ಎಲ್ಲಾ ಸುಳ್ಳಾಯ್ತು. ಆ ನೀಚ ನನ್ನನ್ನು ಹುಡುಕುವ ಒಂದು ಸಾಮಾನ್ಯ ಒರಯತ್ನವನ್ನೂ ಮಾಡ್ಲಿಲ್ಲ. ಈ ವಿಷಯ ನಿನಗೂ ಗೊತ್ತಿದ” ಲಬಂಗಿ ನಿಟ್ಟುಸಿರು ಬಿಟ್ಟಳು.
            “ನಿಜ.” ನಾನು ಯೋಚಿಸಿ ಪ್ರಶ್ನಿಸಿದೆ. “ಆದ್ರೆ ನಿನ್ನ ಎಪ್ಪತ್ತು ವರ್ಷದ ಪತಿ ಮಹಾಶಯನಲ್ಲಿ ಇಷ್ಟೊಂದು ಶಕ್ತಿ ಎಲ್ಲಿಂದ ಬಂತು ಅನ್ನೋದು ನನಗೆ ತಿಳೀತಿಲ್ಲ.”
            “ಬ್ಯಾನರ್ಜಿ ರಿಟೈರ್ಡ್ ಮಿಲಿಟರಿ ಆಫೀಸರ್.” ಲಬಂಗಿ ತನ್ನ ಪತಿಯ ಬಗ್ಗೆ ಇನ್ನಷ್ಟು ಮಾಹಿತಿಯನ್ನು ಕೊಟ್ಟಳು. “ಎರಡನೆಯ ಮಹಾಯುದ್ಧದಲ್ಲಿ ಅವನು ಬರ್ಮಾ-ಮಲಯಾ ಯುದ್ಧದಲ್ಲಿ ಬ್ರೀಟೀಷರೊಂದಿಗೆ, ಜಪಾನೀಯರ ವಿರುದ್ಧವಾಗಿ ಹೋರಾಡಿದ್ದ. ಭಾರತ ಸ್ವತಂತ್ರಗೊಂಡ ಮೇಲೆ ಚೀನ ಮತ್ತು ಪಾಕಿಸ್ತಾನದ ಸೈನಿಕರೊಂದಿಗೆ ಭಯಂಕರವಾಗಿ ಹೋರಾಡಿದ್ದ. ಛಂಬ್ ಯುದ್ಧದಲ್ಲಿ ಅವನ ಕಾಲಿಗೆ ಗುಂಡು ಬಿದ್ದು ಅವನು ರಿಟೈರ್ ಆಗಬೇಕಾಯಿತು. ಆದ್ರೆ ಅವನು ಸುಮ್ಮನೆ ಕೂರಲಿಲ್ಲ. ವ್ಯಾಪಾರ ಪ್ರಾರಂಭಿಸಿದ. ಭಾರತೀಯ ಸೈನ್ಯಾಧಿಕಾರಿಗಳೊಂದಿಗೆ ಸಂಪರ್ಕ ಬೆಳೆಸಿದ್ದ. ಅವರು ರದ್ದು ಪಡಿಸಿದ ವಾಹನಗಳನ್ನು ಕಡಿಮೆ ಬೆಲೆಗೆ ಖರೀದಿಸಿ, ಅವನ್ನು ರಿಪೇರಿ ಮಾಡಿಸಿ, ಹತ್ತು ಪಟ್ಟು ಹೆಚ್ಚು ಬೆಲೆಗೆ ನಗರಗಳಲ್ಲಿ ಮಾರಾಟ ಮಾಡುತ್ತಿದ್ದ.
            ಈ ವ್ಯಾಪಾರದಲ್ಲಿ ಅವನಿಗೆ ಲಕ್ಷಾಂತರ ರೂಪಾಯಿ ಸಿಕ್ಕಿತ್ತು. ಕಳೆದ ವರ್ಷವಷ್ಟೇ ಅವನು ಈ ಕಸುಬನ್ನು ಬಿಡಬೇಕಾಯಿತು. ಆದರೆ ಇಂದಿಗೂ ಅವನ ಜೀವನ ಮಿಲಿಟರಿ ಜನರಂತೆಯೇ ಇದೆ. ಮುಂಜಾನೆ ಎದ್ದು ಅವನು ಬುಲ್ ವರ್ಕರ್ ನಿಂದ ಕಸರತ್ತು ಮಾಡ್ತಾನೆ. ಆಮೇಲೆ ಎರಡು ಹಸಿ ಮೊಟ್ಟೆಯನ್ನು ಹಾಲಿಗೆ ಸೇರಿಸಿ ನುಂಗಿಬಿಡ್ತಾನೆ. ಆದಕ್ಕೆ ಈ ವಯಸ್ಸಿನಲ್ಲೂ ಅವನು ಅಷ್ಟು ಗಟ್ಟಿಮುಟ್ಟಾಗಿರೋದು.”
            ಲಬಂಗಿಯ ಪತಿಯ ಬಗ್ಗೆ ಇಷ್ಟೆಲ್ಲಾ ತಿಳಿದ ಮೇಲೆ ನನ್ನ ಕಾಲುಗಳ ಶಕ್ತಿ ಕುಂದಿತ್ತು. ಯಾರ ಖಜಾನೆಯನ್ನು ಕೊಳ್ಳೆ ಹೊಡೆಯುವ ಯೋಜನೆಯನ್ನು ಕೈಗೊಂಡಿದ್ದೆವೋ ಅವನು ಸಾಮಾನ್ಯ ಮನುಷ್ಯನಾಗಿರಲಿಲ್ಲ. ಆಲ್ಲದೆ, ಅವನ ಬಳಿ ಒಂದು ರೈಫಲ್ ಕೂಡ ಇತ್ತು. ನಮ್ಮಿಂದ ಸ್ವಲ್ಪವೇ ತಪ್ಪಾದರೂ ಕೂಡ ಅವನು ನಮ್ಮ ಮೇಲೆ ಗುಂಡು ಹಾರಿಸಲು ಹಿಂದೆ-ಮುಂದೆ ನೋಡುತ್ತಿರಲಿಲ್ಲ.
            “ಲಬಂಗಿ!” ನನ್ನ ಮನಸ್ಸನ್ನು ಹತ್ತಿಕ್ಕಿಕೊಂಡು ಕಡೆಯ ಪ್ರಶ್ನೆಯನ್ನು ಕೇಳಿದೆ. “ಬ್ಯಾನರ್ಜಿಯೊಂದಿಗೆ ನಿನ್ನ ಪರಿಚಯ ಹೇಗಾಯ್ತು”
            ಈ ಪ್ರಶ್ನೆಯೊಂದಿಗೆ ಇನ್ನಿತರ ಪ್ರಶ್ನೆಗಳೂ ಸೇರಿದ್ದವು-ಮದುವೆಗೂ ಮುಂಚೆ ನೀನು ಏನಾಗಿದ್ದೆ ಎಲ್ಲಿದ್ದೆ ನಾನು ಈ ಪ್ರಶ್ನೆಗಳಿಗೂ ಉತ್ತರ ಬಯಸುತ್ತಿದ್ದೆ.
            ಆದರೆ ಅವಳು ನನ್ನ ಪ್ರಶ್ನೆಯನ್ನು ಕೇಳದವಳಂತೆ, “ನಡೆ ಎದ್ದೇಳು! ನನ್ನ ಬಟ್ಟೆಗಳು ಒಣಗಿವೆ.” ಎಂದಳು.
