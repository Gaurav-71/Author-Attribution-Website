ದರೋಡೆ ಮತ್ತು ಔದಾರ್ಯ                                                      ಅಧ್ಯಾಯ – 9
            ಮಾರನೆಯ ದಿನ ರಾತ್ರಿಯ ಎರಡು ಗಂಟೆಗೆ ಸಂಪೂರ್ಣವಾಗಿ ಸಿದ್ಧರಾಗಿ ನಾವು ಗೆಸ್ಟ್-ಹೌಸಿನೆಡೆಗೆ ಹೊರಟೆವು. ಸಮುದ್ರದೆಡೆಯಿಂದ ಬರುತ್ತಿದ್ದ ಬಿರುಗಾಳಿಯ ಪೂತ್ಕಾರ ಕಿವಿಯ ತಮಟೆಯನ್ನು ಕಂಪಿಸುತ್ತಿತ್ತು. ತೀರದ ಅಲೆಗಳು ಅಪ್ಪಳಿಸುತ್ತಿದ್ದವು, ನಾವು ಶುಷ್ಕಮರಳಿನಲ್ಲಿ ವೇಗವಾಗಿ ಹೆಜ್ಜೆಗಳನ್ನು ಹಾಕುತ್ತಿದ್ದೆವು. ಲಬಂಗಿ ಎಲ್ಲರಿಗಿಂತ ಮುಂದಿದ್ದಳು. ಕುಟ್ಟಿ ಮತ್ತು ನಾನು ಅವಳ ಹಿಂದಿದ್ದೆವು.  ಝಾಬಾ ಎಲ್ಲರಿಗಿಂತ ಹಿಂದಿದ್ದ. ಅವನಿಗಿಷ್ಟವಿಲ್ಲದಿದ್ದಾಗ್ಯೂ ಅವನು ನಮ್ಮೊಂದಿಗೆ ಬರಬೇಕಿತ್ತು.
            “ಝಾಬಾ! ನಮ್ಮ ರೋಮಾಂಚಕ ಬದುಕಿನ ಕಡೆಯ ಹೋರಾಟವಿದು! ನಾಳೆಯಿಂದ ನಮ್ಮ ದುಃಖದ ದಿನಗಳು ಕೊನೆಗೊಳ್ಳುತ್ತವೆ. ಆಮೇಲೆ ನಾವು ಭಿಕ್ಷೆ ಬೇಡಬೇಕಾಗಿಲ್ಲ. ಯಾರ ಜೇಬನ್ನೂ ಕತ್ತರಿಸಬೇಕಿಲ್ಲ. ಯಾವ ಹಳ್ಳಿಗನನ್ನೂ ಮೋಸ ಮಾಡಬೇಕಿಲ್ಲ. ಹದಿನೈದು ಸಾವಿರ ಕೈಗೆ ಬರುತ್ತಲೇ ನಮ್ಮ ಫಿಲ್ಮ್ಗೆ ಪೂರ್ಣ ವಿರಾಮ ಹಾಕಿ ಇಲ್ಲಿಂದ ಹೊರಟು ಬಿಡೋಣ” ಕುಟ್ಟಿ ಅವನಿಗೆ ಸ್ಪೂರ್ತಿಕೊಟ್ಟ. ಆದರೂ ಝಾಬಾ ಈ ದರೋಡೆಯಲ್ಲಿ ಸಕ್ರಿಯವಾಗಿ ಭಾಗವಹಿಸುವುದಿಲ್ಲವೆಂದು ಸ್ಪಷ್ಟವಾಗಿ ತಿರಸ್ಕರಿಸಿ ಬಿಟ್ಟ. ಆಗ ಕುಟ್ಟಿ ಅವನಿಗೆ ಒಂದು ಸಾಧಾರಣ ಕೆಲಸವನ್ನು ವಹಿಸಿದ. ಅವನು ಗೆಸ್ಟ್-ಹೌಸ್ನೊಳಗೆ ನುಗ್ಗದೆ ನಾವು ಒಳಹೋದ ಮೇಲೆ, ಹೊರಗಿದ್ದು ಕಾವಲು ಕಾಯಬೇಕಿತ್ತು.
            ಗೋಪಾಲಪುರದ ಹಳ್ಳಿಯ ವಿಶಾಲ ಗಡಿಯನ್ನು ಸುತ್ತು ಹಾಕಿ, ನಾವು ಮರಗಿಡಗಳ ಸಂದಿಯಲ್ಲಿ ಸಾಗುತ್ತಾ ಗೆಸ್ಟ್ ಹೌಸಿನ ಬಳಿ ಬಂದೆವು. ನಡುರಾತ್ರಿಯ ಅಂಧಕಾರದಲ್ಲಿ ಗೆಸ್ಟ್ ಹೌಸ್ ಛಾಯಾಚಿತ್ರದಂತೆ ನಿಂತಿತ್ತು. ಒಳಗಿದ್ದ ಬಲ್ಬ್ ಗಳೆಲ್ಲವೂ ಆರಿದ್ದವು. ಬಾಣಸಿಗನ ಗುಡಿಸಲು ಮೌನವಾಗಿತ್ತು.
            ಲಬಂಗಿಯ ಹಿಂದಿದ್ದುಕೊಂಡೇ ನಾವು ಗೆಸ್ಟ್ ಹೌಸನ್ನು ಒಮ್ಮೆ ಸುತ್ತು ಹಾಕಿದೆವು. ಅದರ ಮುಖ್ಯದ್ವಾರ ಮುಚ್ಚಿತ್ತು. ಕಿಟಿಕಿಗಳೂ ಮುಚ್ಜಿದ್ದವು. ಆದರೆ ಒಂದೇ ಒಂದು ಕಿಟಕಿ ತೆರೆದಿದ್ದು ಅದರ ಸಮೀಪದಲ್ಲಿ ಲಬಂಗಿಯ ಪತಿ ಮಲಗಿದ್ದ. ಈ ಕಿಟಕಿಯೊಳಗಿನಿಂದ ಒಳನುಗ್ಗುವ ಮೂರ್ಖತನವನ್ನು ನಾವ್ರು ಮಾಡುವಂತಿರಲಿಲ್ಲ.
            ನಾವು ಗೆಸ್ಟ್ ಹೌಸಿನ ಹಿಂಭಾಗಕ್ಕೆ ಬಂದೆವು. ಅಲ್ಲೊಂದು ಗವಾಕ್ಷಿಯಿತ್ತು. ಅದು ಸಾಕಷ್ಟು ಎತ್ತರದಲ್ಲಿತ್ತು. ಅದರೊಳಗೆ ತೆಳು ದೇಹದ ವ್ಯಕ್ತಿ ಮಾತ್ರ ನುಗ್ಗಬಹುದಿತ್ತು. ನಾವು ಕುಟ್ಟಿಯನ್ನು ಒಳನುಗ್ಗಿಸಲು ನಿಶ್ವಯಿಸಿದೆವು. ಕುಟ್ವಿ “ಕೋಬರ್, ನೀನೇ ನನಗಿಂತ ತೆಳ್ಳಗಿದ್ದೀಯಾ. ನೀನೇ ಒಳ ಹೋಗಿ ಮುಖ್ಯ ಬಾಗಿಲನ್ನು ತೆಗೆ” ಎಂದ.
            ಝಾಬಾ ಗವಾಕ್ಷಿಯ ಕೆಳಗೆ ನಿಂತ. ಅವನ ಮುಖ ಗೋಡೆಯ ಕಡೆಗಿತ್ತು. ನಾನು ಅವನ ಬೆನ್ನ ಮೇಲೆ ಹತ್ತಿ ಹೆಗಲುಗಳ ಮೇಲೆ ನಿಂತು ಗವಾಕ್ಷಿಯ ಅಂಚನ್ನುಹಿಡಿದುಕೊಂಡು ಮೇಲಕ್ಕೆ ನೆಗೆದೆ. ಅನಂತರ ಮೆಲ್ಲ-ಮೆಲ್ಲನೆ ಗವಾಕ್ಷಿಯಲ್ಲಿ ನುಗ್ಗಿ ಬಹು ಎಚ್ಚರಿಕೆಯಿಂದ ಕೆಳಗೆ ಹಾರಿದೆ.
            ಕೆಳಗೆ ರತ್ನಗಂಬಳಿ ಹಾಸಿದ್ದರಿಂದ ಶಬ್ದವಾಗಲಿಲ್ಲ. ಕೆಲವು ಕ್ಷಣ ನಿಂತ ನಾನು ಅನಂತರ ಮುಖ್ಯ ದ್ವಾರದೆಡೆಗೆ ಮುಂದುವರಿದೆ. ನನ್ನ ನಡಿಗೆ ಆಮೆಗಿಂತಲೂ ಮಂದವಾಗಿತ್ತು. ಕತ್ತಲಲ್ಲಿ ನಾನು ಯಾವುದೇ ವಸ್ತುವಿಗೆ ಅಥವಾ ಫರ್ನಿಚರ್ ಗೆ ಡಿಕ್ಕಿ ಹೊಡೆದು ಶಬ್ದವಾದರೆ! ಎಂಬ ಭಯ ನನಗಿತ್ತು.
            ಅದೃಷ್ಟ ಚೆನ್ನಾಗಿತ್ತು. ಸ್ವಲ್ಪವೂ ಶಬ್ದ ಮಾಡದೆ ಬೆಕ್ಕಿನ ಹೆಜ್ಜೆ ಹಾಕುತ್ತಾ ಬಾಗಿಲ ಬಳಿ ಬಂದು ಅಷ್ಟೇ ಎಚ್ಚರಿಕೆಯಿಂದ ಬಾಗಿಲನ್ನು ತೆರೆದೆ.
            ಲಬಂಗಿ, ಕುಟ್ಟಿ ಮತ್ತು ಝಾಬಾ, ಇಷ್ಟರಲ್ಲಿ ಇಲ್ಲಿಗೆ ಬಂದು ನನ್ನನ್ನೇ ಕಾಯುತ್ತಿದ್ದರು. ಲಬಂಗಿ ಸಂಜ್ಞೆಮಾಡಿ “ಓ.ಕೆ.” ಎಂದು ಪ್ರಶ್ನಿಸಿದಳು. ನಾನೂ ಸಂಜ್ಞೆಮಾಡಿ “ಓ.ಕೆ.!” ಎಂದೆ. ಲಬಂಗಿ ಧೈರ್ಯದಿಂದ ಒಳ ನುಗ್ಗಿದಳು. ಗೆಸ್ಟ್ ಹೌಸಿನ ಭೂಪಟದ ಅರಿವು ಅವಳಿಗಿತ್ತು. ನಾನು ಮತ್ತು ಕುಟ್ಟಿ ಮೌನದಿಂದ ಅವಳನ್ನೇ ಹಿಂಬಾಲಿಸಿದವು. ಝಾಬಾ ಗೇಟ್ ಕೀಪರ್ ನಂತೆ ಬಾಗಿಲ ಬಳಿ ನಿಂತ.
            ಸ್ವಲ್ಪ ಹೊತ್ತಿನ ಅನಂತರ ಬೆಡ್ ರೂಮಿನ ಬಳಿಯಿದ್ದ ಒಂದು ಕೋಣೆಗೆ ಹೋಗಿ ಅಲ್ಲಿಂದ ಒಂದು ಟ್ರೆಜರಿ ಬಳಿ ನಿಂತೆವು. ಲಬಂಗಿಯ ಹೇಳಿಕೆಯಂತೆ ಆ ಪೆಟ್ಟಿಗೆಯಲ್ಲಿ ಅವಳ ಒಡವೆಗಳು ಮತ್ತು ಸುಮಾರು ಐವತ್ತು ಸಾವಿರ ನಗದು
ಹಣವಿತ್ತು. ಪೆಟ್ಟಿಗೆಗೆ ಬೀಗ ಹಾಕಿತ್ತು.
            ಕೈಯಲ್ಲಿ ಕೈ ಚೀಲ ಹಿಡಿದು ತತ್ಕ್ಷಣ ಕುಟ್ಟಿ ಕಾರ್ಯೋನ್ಮುಖನಾದ. ಅವನು ತನ್ನೊOದಿಗೆ ಬೀಗ ತೆಗೆಯಲು ಎರಡು ತಂತಿ ತುಂಡುಗಳನ್ನು ಮತ್ತು ಒಂದು ದೊಡ್ಡ ಚೀಲವನ್ನೂ ತಂದಿದ್ದ. ಆ ಚೀಲ ಕೊಳ್ಳೆ ಹೊಡೆದ ಮಾಲನ್ನು ಹಾಕಿಕೊಳ್ಳಲೋಸುಗವಿತ್ತು.
            ಕುಟ್ಟಿ ಎರಡೂ ತಂತಿಗಳನ್ನು ಬೀಗದ ರಂಧ್ರದಲ್ಲಿ ಹಾಕಿ ಬೀಗದ ರಚನೆಯನ್ನು ಪರೀಕ್ಷಿಸಿದ. ಐದಾರು ನಿಮಿಷಗಳ ಅನಂತರ ತಂತಿಗಳನ್ನು ಹೊರತೆಗೆದು ಒಂದು ತಂತಿಯನ್ನು ಸ್ವಲ್ಪ ವಕ್ರಮಾಡಿದ. ಅನಂತರ ಎರಡೂ ತಂತಿಗಳನ್ನು ಒಳ ಹಾಕಿ, ಒಂದು ತಂತಿಯನ್ನು ಮೆಲ್ಲನೆ ತಿರುಗಿಸಿದ. ಬೀಗ ತೆರೆದುಕೊಂಡಿತು. ನನಗಾಶ್ಚರ್ಯವಾಗಲಿಲ್ಲ. ಕಳೆದ ಒಂದು ವಾರದಿಂದ ಕುಟ್ಟಿ, ದುಲಈ ಮನೆಯ ಬೀಗದ ಮೇಲೆ ಪ್ರಯೋಗ ಮಾಡುತ್ತಿದ್ದ.
            ಲಬಂಗಿ ಪೆಟ್ಟಿಗೆ ತೆರೆದು ಮೊದಲು ತನ್ನ ಒಡವೆಗಳ ಬಾಕ್ಸನ್ನು ಎತ್ತಿ ಕುಟ್ಟಿಯ ಕೈಗೆ ಹಾಕಿದಳು. ಕುಟ್ಟಿ ಆಗಲೇ ಚೀಲದ ಬಾಯಿ ತೆರೆದಿದ್ದ. ಚಟುವಟಿಕೆಗಳು ತೀವ್ರವಾಗಿ ನಡೆಯುತ್ತಿದ್ವು ಒಡವೆಗಳ ಅನಂತರ ನೋಟುಗಳ ಕಟ್ಟುಗಳನ್ನು ಚೀಲಕ್ಕೆ ತುಂಬುವ ಕಾರ್ಯ ಸಾಗಿತ್ತು. ನಾನು ಬೆಡ್ ರೂಮಿನ ಬಾಗಿಲ ಬಳಿ ಎಚ್ಚರಿಕೆಯಿಂದ ನಿಂತಿದ್ದೆ.
            ಒಂದು ಕ್ಷಣ ನಾನು ಲಬಂಗಿ ಮತ್ತು ಕುಟ್ಟಿಯನ್ನು ನೋಡಿದರೆ ಮರುಕ್ಷಣ ಬೆಡ್ ರೂಮನ್ನು ನೋಡುತ್ತಿದ್ದೆ. ಬ್ಯಾನರ್ಜಿಯನ್ನು ಇಷ್ಟು ಸಮೀಪದಿಂದ ಈ ಹಿಂದ ನಾನು ನೋಡಿರಲಿಲ್ಲ. ಬೆಡ್ ರೂಮಿನ ಮಂದ ಬೆಳಕಿನಲ್ಲಿ ಅವನ ದುಂಡನೆ ಮುಖ ಶವದಂತೆ ತೋರಿತ್ತು. ಅವನ ಮೂಗಿನ ತುದಿಯಲ್ಲಿ ಹಿಟ್ಲರ್ ಬ್ರಾಂಡ್ನ ಮೀಸೆಗಳಿದ್ದವು. ಅವನ ಕತ್ತು ಕಾಣಿಸುತ್ತಿರಲಿಲ್ಲ. ಹೊರಳಿ ಬಿದ್ದ ಡ್ರಮ್ಮಿನಂತೆ ಅವನ ಎದೆಯವರೆಗೆ ರಗ್ಗಿತ್ತು.
            ನೋಡು ನೋಡುತ್ತಿದ್ದಂತೆಯೇ ಪೆಟ್ಟಿಗೆ ಖಾಲಿಯಾಯಿತು. ಚೀಲವೂ ಸುಮಾರಾಗಿ ತುಂಬಿತ್ತು. ಕುಟ್ಟಿ ಚೀಲವನ್ನು ಹೆಗಲ ಮೇಲಿಟ್ಟುಕೊಂಡು ನನಗೆ ಸಂಜ್ಞೆಮಾಡಿದ. ನಾನು ಮುಖ್ಯದ್ವಾರದೆಡೆಗೆ ಹೋದ. ನನ್ನ ಹಿಂದಿದ್ದ ಲಬಂಗಿ ಒಂದು ಸಣ್ಣ ತಪ್ಪು ಮಾಡಿದಳು. ಪರಿಣಾಮ ಭಯಂಕರವಾಯಿತು. ಚೀಲ ತುಂಬಿದ ಅನಂತರ ಲಬಂಗಿ ಪೆಟ್ಟಿಗೆಯ ಬಾಯನ್ನು ಮುಚ್ಜಿರಲಿಲ್ಲ. ನಾವಿನ್ನೂ ಮೂರನೆ ಮೆಟ್ಟಲನ್ನಿಳಿದು ಕಾಂಪೌಂಡ್ನಲ್ಲಿ ಕಾಲಿಟ್ಟಿದ್ದೆವು; ಆಗಲೇ ಪೆಟ್ಟಿಗೆಗೆ ಜೀವ ಬಂದಂತಾಗಿ ಅದರ ಬಾಗಿಲು ಹಾಕಿಕೊಂಡಿತ್ತು. ಇದರಿಂದಾದ ಶಬ್ದ ರಾತ್ರಿಯ ನೀರವತೆಯನ್ನು ಭೇದಿಸಿತು.
            ಆಗಲೇ ಬೆಡ್ ರೂಮಿನ ದೀಪ ಹೊತ್ತಿಕೊಂಡಿತು. ಬೆಳಕಿನ ತುಂಡೊಂದು ಕಿಟಕಿಯಿಂದ ಹಾರಿ ನಮ್ಮೆದುರಿಗೆ ಚೆಲ್ಲಿತು. ಝಾಬಾ ಕುಟ್ಟಿಯ ಕೈಯಿಂದ ಚೀಲವನ್ನು ಕಸಿದುಕೊಂಡು ತನ್ನ ಹೆಗಲಿಗೇರಿಸಿಕೊಂಡು ಓಡಿದ. ಬೆಳಕಿನ ವೃತ್ತದಿಂದ ಪಾರಾಗುತ್ತಾ ನಾವು ಅವನನ್ನ ಹಿಂಬಾಲಿಸಿದವು. ಕೆಲವೇ ಸೆಕೆಂಡುಗಳಲ್ಲಿ ನಾವು ಮರಗಿಡಗಳ ಮಧ್ಯಕ್ಕೆ ಬಂದೆವು.
            ಅಲ್ಲಿಂದ ಪಾರಾಗಿ ಕಾಟೇಜಿಗೆ ಬಂದು ಒಳಗಿನಿಂದ ಬಾಗಿಲನ್ನು ಭದ್ರಪಡಿಸಿ ನೆಲದ ಮೇಲೆ ಅಂಗಾತ ಮಲಗಿಕೊಂಡೆವು. ಬ್ಯಾನರ್ಜಿಯ ಭಯದಿಂದ ನಾವು ಓಡೋಡಿ ಬಂದಿದ್ದೆವು. ರೇಸ್ ಕುದುರೆಗಳಂತೆ ಏದುಸಿರು ಬಿಡುತ್ತಿದ್ದ ನಮ್ಮ ತಲೆಯ ಮೇಲೆ ಭಯದ ಬಾಂಬ್ ತೂಗುತ್ತಿತ್ತು.
            ನಮ್ಮ ಯೋಜನೆಯಂತೆಯೇ ಎಲ್ಲಾ ನಡೆದಿದ್ದರೆ ನಮಗೆ ಚಿಂತೆಯಿರಲಿಲ್ಲ. ಪೆಟ್ಟಿಗೆಯ ತೆರೆದ ಬಾಗಿಲು ಇದ್ದಕ್ಕಿದ್ದಂತೆಯೇ ಹಾಕಿಕೊಂಡ ಶಬ್ದವಾಗಿದ್ದರಿಂದಾಗಿ ನಮ್ಮ ಯೋಜನೆಗಳೆಲ್ಲಾ ತಲೆಕೆಳಗಾಯಿತೆಂದು ಅನ್ನಿಸಿತು. ಬ್ಯಾನರ್ಜಿ ನಾವು ಓಡಿ ಹೋದದ್ದನ್ನು ನೋಡಿದ್ದರೆ ಬೆಳಗಾಗುತ್ತಲೇ ತನ್ನ ರೈಫಲ್ ಹಿಡಿದು ಇಲ್ಲಿಗೆ ಬಂದು ನಮ್ಮ ಮೇಲೆ ಗುಂಡು ಹಾರಿಸುತ್ತಿದ್ದ. ಇದರಲ್ಲಿ ಅನುಮಾನವೇ ಇಲ್ಲ. ಅಲ್ಲದೆ, ಲಬಂಗಿ “ಬ್ಯಾನರ್ಜಿ, ಪೋಲೀಸ್ಗೆ ದೂರು ಕೊಡಲ್ಲ. ತನ್ನ ಬೇಟೆಯನ್ನು, ತನ್ನ ಕೈಯಾರೆ ಹೊಸಕಿ ಹಾಕುವಲ್ಲಿ ಆ ಪೈಲ್ವಾನನಿಗೆ ಆತ್ಮಸಂತೋಷ ಸಿಗುತ್ತೆ. ಅಲ್ಲದೆ ಅವನು ಸ್ವಚ್ಛಂದವಾಗಿ ಜೀವಿಸುತ್ತಿದ್ದಾನೆ. ಒಂಟಿತನ ಕಾಡಬಾರದೆಂದು ಒಂದಲ್ಲ ಒಂದು ಉಪಾಯ ಹುಡುಕುತ್ತಿರುತ್ತಾನೆ. ನಮ್ಮ ಬೇಟೆಯಾಡುವ ಇಂಥ ಸುವರ್ಣಾವಕಾಶವನ್ನು ಅವನು ಹೇಗೆ ಕಳೆದುಕೊಳ್ಳುತ್ತಾನೆ” ಎಂದೂ ಹೇಳಿದ್ದಳು.
            ಝಾಬಾ ಎಚ್ಚೆತ್ತುಕೊಂಡು ನೋಟುಗಳನ್ನು. ಎಣಿಸಲಾರಂಭಿಸಿದ ಕುಟ್ಟಿಯೂ ಎದ್ದು ಬಂದು ಅವನಿಗೆ ಸಹಾಯ ಮಾಡಲಾರಂಭಿಸಿದ. ನಾನು ಮತ್ತು ಲಬಂಗಿ ತಲೆ ಮೇಲೆ ತೂಗುತ್ತಿದ್ದ ಬಾಂಬನ್ನು ಡಿಫ್ಯೂಜ್ ಮಾಡುವ ಉಪಾಯದಲ್ಲಿ ಮಗ್ನರಾದೆವು. ಬೆಳಗಾಗಲು ಹೆಚ್ಜು ಸಮಯವಿರಲಿಲ್ಲ. ನಮ್ಮ ಆಕಾಂಕ್ಷೆ ಚರಮಸೀಮೆಯಲ್ಲಿ ಆದಷ್ಟು ಶೀಘ್ರ ಗೋಪಾಲಪುರಕ್ಕೆ ಧನ್ಯವಾದಗಳನ್ನರ್ಪಿಸಿ, ಇಲ್ಲಿಂದ ಕಣ್ಮರೆಯುಗಬೇಕಿತ್ತು. ನಮ್ಮ ಹತ್ತಿರ ಹೆಚ್ಚು ಲಗ್ಗೇಜುಗಳಿರಲಿಲ್ಲ. ಒಂದು ಚಿಕ್ಕ ಮೂವಿ-ಕ್ಯಾಮೆರಾ, ಫಿಲ್ಮ್ನ ಏಳು ಟಿನ್ನುಗಳು, ಫೋಟೋಗ್ರಫಿಯ ಸಾಮಾನುಗಳು ಮತ್ತು ಕುಟ್ಟಿಯ ಹಿಟ್-ನಾವೆಲ್ಸ್ಗಳ ಅರ್ಧಂಬರ್ಧ ಹಸ್ತಪ್ರತಿಗಳು- ಇಷ್ಟೇ ನಮ್ಮ ಲಗ್ಗೇಜುಗಳಾಗಿತ್ತು.
            ಇವುಗಳನ್ನೆಲ್ಲಾ ಇನ್ನೊಂದು ಚೀಲಕ್ಕೆ ಹಾಕಿ ಝಾಬಾ ತನ್ನ ಬಲ ಹೆಗಲ ಮೇಲಿಟ್ಟುಕೊಂಡ. ಕೊಳ್ಳೆ ಹೊಡೆದ ಮಾಲುಗಳ ಇನ್ನೊಂದು ಚೀಲವನ್ನು ಎಡ ಹೆಗಲ ಮೇಲಿಟ್ಟುಕೊಂಡು, ಗಿಟಾರನ್ನು ಕತ್ತಿಗೆ ನೇತು ಹಾಕಿಕೊಂಡ. ಸರಿ, ರಾತ್ರಿಯ ಅಂಧಕಾರದಲ್ಲಿ ನಾವು ‘ಥೈಸ್’ಕಾಟೇಜನ್ನು ಸದಾಕಾಲವು ತ್ಯಜಿಸಿ ಮೌನವಾಗಿ ಹೊರಟು ಬಿಟ್ಟೆವು. ಹೊರಡುವುದಕ್ಕೂ ಮೊದಲು ಕುಟ್ಟಿ ದಾನಶೂರ ಕರ್ಣನಂತೆ ಸಾವಿರ ರೂಪಾಯಿಗಳ ಒಂದು ಕಟ್ಟನ್ನು ದುಲಈ ಮನೆಯ ಕಿಟಕಿಯೊಳಗೆ ಹಾಕಿದ್ದ.
            ನಾವು ಶ್ರೀಮಂತರಾಗಿದ್ದೆವು. ಒಂದೇ ರಾತ್ರಿಗೆ ಮೂವತ್ತೆರಡು ಸಾವಿರ ರೂಪಾಯಿಗಳು ಹಾಗು ಸುಮಾರು ಐವತ್ತೈದು ಸಾವಿರ ರೂಪಾಯಿಗಳಷ್ಟು ಲಬಂಗಿಯ ಒಡವೆಗಳು ಚೀಲದಲ್ಲಿದ್ದವು. ಆದರೆ, ಈ ಒಡವೆಗಳ ಮೇಲೆ ನಮಗೆ ಅಧಿಕಾರವಿರಲಿಲ್ಲ. ಮೂವತ್ತೆರಡು ಸಾವಿರ ರೂಪಾಯಿಗಳೂ ನಮಗೆ, ನಮ್ಮ ಅಗತ್ಯಕ್ಕಿಂತ ಹೆಚ್ಚಾಗಿತ್ತು.
            ಮಾರ್ಗದಲ್ಲಿ ಮತ್ತ ಗೆಸ್ಟ್ ಹೌಸ್ ಎದುರಾದಾಗ ಕುಟ್ಟಿ ನಿಂತ; ನಮಗಾಶ್ಚರ್ಯವಾಯಿತು.
            “ಕೋಬರ್! ನಮಗೆ ಹದಿನೈದು ಸಾವಿರ ರೂಪಾಯಿಗಳು ಮಾತ್ರ ಸಾಕು” ಕುಟ್ಟಿ ನನ್ನೆಡೆಗೆ ನೋಡಿದ.
            “ನೀನು ಏನು ಹೇಳಲು ಇಷ್ಟಪಡ್ತಿದ್ದೀಯಾ” ಲಬಂಗಿಗೆ ಆಶ್ಚರ್ಯವಾಯಿತು.
            “ಉಳಿದ ಹಣವನ್ನು ನಾವು ಗೆಸ್ಟ್ ಹೌಸಿನಲ್ಲಿ ಹಾಕಿ ಬರಬೇಕು!”
            ಕುಟ್ಟಿಯ ಮಾತಿನಿಂದ ಲಬಂಗಿಗೆ ಗರಬಡಿದಂತಾಯಿತು. ಅವಳು ಕುಟ್ಟಿಗೆ ತಿಳುವಳಿಕೆಯನ್ನು ಹೇಳಿದರೂ ಯಾವ ಪ್ರಯೋಜನವಾಗಲಿಲ್ಲ. ಕುಟ್ಟಿ ತನ್ನ ನಿರ್ಧಾರದ ಬಗ್ಗೆ ಅಚಲನಾಗಿದ್ದ. ನಾನು ಮತ್ತು ಝಾಬಾ ಸಹ ಅವನ ಮಾತನ್ನು ಬೆಂಬಲಿಸಿದೆವು. ಉಳಿದ ಹದಿನೇಳು ಸಾವಿರ ರೂಪಾಯಿಗಳನ್ನು ತೆಗೆದುಕೊಂಡು ಕುಟ್ಟಿ ಗೆಸ್ಟ್ ಹೌಸಿಗೆ ಹೋಗಬೇಕು. ಅಲ್ಲೇ ಬಾಗಿಲ ಬಳಿ ಸುರಕ್ಷಿತವಾದ ಸ್ಥಳದಲ್ಲಿಟ್ಟು ಮರಳಿ ಬರಬೇಕೆಂಬ ನಿರ್ಣಯ ಬಹುಮತದಿಂದ ಅಂಗೀಕಾರವಾಯಿತು. ಆದರೆ ಈ ಕೆಲಸ ಸುಲಭವಾಗಿರಲಿಲ್ಲ
            ಗೆಸ್ಟ್ ಹೌಸ್ ನ ಎರಡು ದೀಪಗಳು ಉರಿಯುತ್ತಿರುವುದನ್ನು ದೂರದ ಮರಗಳ ಮಧ್ಯದಿಂದ ನಾವು ಸ್ಪಷ್ಟವಾಗಿ ನೋಡುತ್ತಿದ್ದೆವು. ಕಿಟಕಿಯ ಬಳಿ ನಿಂತಿದ್ದ ಬ್ಯಾನರ್ಜಿಯ ನೆರಳಿನಂತಹ ಆಕೃತಿ ಪ್ರೇತನ ಆಕೃತಿಯಂತೆ ಕಾಣುತ್ತಿತ್ತು. ಕುಟ್ಟಿ ಹದಿನೇಳು ಸಾವಿರ ರೂಪಾಯಿಗಳ ನೋಟಿನ ಕಟ್ಟುಗಳನ್ನು ಬೇರೆಯಾಗಿಯೇ ತೆಗೆದುಕೊಂಡು ಅಡಗಿಕೊಳ್ಳುತ್ತಾ ಮುಂದೆ-ಮುಂದೆ ಹೋದ. ಕಂಪಿಸುವ ಹೃದಯದಿಂದ ನಾವು ಅವನನ್ನೇ ನೋಡುತ್ತಿದ್ದೆವು. ಕೆಲವೇ ಕ್ಷಣಗಳಲ್ಲಿ ಅವನು ಕಣ್ಮರೆಯಾದ. ನಮ್ಮ ಮತ್ತು ಗೆಸ್ಟ್ ಹೌಸಿನ ಮಧ್ಯೆ ಹೆಚ್ಜು ಅಂತರವಿರಲಿಲ್ಲ. ಆದರೆ ಗಾಢವಾದ ಅಂಧಕಾರವಿತ್ತು.
            ಅಕಸ್ಮಾತ್ ನನಗೆ, ಬೆಡ್ ರೂಮಿನ ಕಿಟಕಿಬಳಿಯಿದ್ದ ಬ್ಯಾನರ್ಜಿಯ ನೆರಳೂ ಕಣ್ಮರೆಯುದ ವಿಷಯ ಗಮನಕ್ಕೆ ಬಂದಿತು. ನನ್ನ ಹೃದಯ ಮತ್ತೂ ವೇಗದಿಂದ ಕಂಪಿಸಿತು. ಕುಟ್ಟಿಗೆ ಎಚ್ಚರಿಕೆ ಹೇಳುವಷ್ಟು ಸಮಯವೂ ಇರಲಿಲ್ಲ. ಇಷ್ಟರಲ್ಲಿ ಕುಟ್ಟಿ ಗೆಸ್ಟ್ ಹೌಸಿನ ಬಳಿಗೆ ಹೋಗಿರಬಹುದು, ಆದರೂ ನಾನು ಮುಂದುವರಿದೆ.
            ಇನ್ನೂ, ಕೆಲವು ಹೆಜ್ಜೆಗಳನಷ್ಟೇ ಇಟ್ಟಿದ್ದೆ, ಆಗಲೇ ರೈಫಲ್ ಪ್ರತಿಧ್ವನಿಸಿತು. ರಾತ್ರಿಯ ಅಂಧಕಾರವನ್ನು ಗುಂಡಿನ ಶಬ್ದ ಭೇದಿಸಿತ್ತು. ನನ್ನ ಕಾಲುಗಳು ನಿಂತಲ್ಲೇ ನಿಂತು ಬಿಟ್ಟವು. ಎದುರಿನಿಂದ ಓಡಿ ಬರುತ್ತಿದ್ದ ಕುಟ್ಟಿ ನನ್ನೆದುರೆ ಬಂದು ಕುಸಿದು ಬಿದ್ದ. ನಾನು ಕೂಡಲೇ ಹಾರಿ ಬಂದು ಅವನನ್ನತ್ತಿಕೊಂಡೆ.
            “ಏನಾಯ್ತು” ನಾನು ಮರಳಿ ಬಂದಾಗ ಲಬಂಗಿ ಪ್ರಶ್ನಿಸಿದಳು. ಚಿಂತೆಯಿಂದಾಗಿ ಝಾಬಾನ ಮುಖ ಮತ್ತೂ ಕಪ್ಪಾಗಿತ್ತು.
            “ಕುಟ್ಟಿಯ ಕಾಲಿಗೆ ಗುಂಡು ಬಿದ್ದಿದೆ. ಓಡಿ!” ಹೀಗೆಂದು ಕುಟ್ಟಿಯನ್ನು ಬೆನ್ನ ಮೇಲೆ ಹೊತ್ತುಕೊಂಡು ನಾನೂ ಓಡಿದೆ. ಝಾಬಾ ಮತ್ತು ಲಬಂಗಿಯೂ ನನ್ನನ್ನು ಹಿಂಬಾಲಿಸಿದರು. ಒಂದೇ ಸಮನೇ ಓಡುತ್ತಾ ಸುಮಾರು ಎರಡೂವರೆ ಮೈಲಿ ದೂರದ ಚಿಲ್ಕಾ ಕೆರೆಯ ಬಳಿ ಬಂದೆವು. ಅಷ್ಟರಲ್ಲಿ ಬೆಳಗಾಗಿತ್ತು. ಅದಷ್ಟು ಬೇಗ ಎದುರಿನ ದಡ ಸೇರಬೇಕಿತ್ತು. ಚಿಲ್ಕಾ ಕೆರೆಯ ಆ ಭಾಗದಲ್ಲಿ ದಟ್ಟವಾದ ಕಾಡು ಮತ್ತು ಬೆಟ್ಟಗಳಿದ್ದವು. ಒಂದು ಸಾರಿ ಕಾಡನ್ನು ಹೊಕ್ಕರೆ ಸಿ.ಬಿ.ಐ.ಗೂ ನಮ್ಮನ್ನು ಪತ್ತೆ ಮಾಡುವುದು ಕಷ್ಟವಾಗಿತ್ತು.
            ಬದುಕು ಈಗ ಕಷ್ಟವಲ್ಲ. ಭಾರವಲ್ಲ, ಆದರೂ, ನನ್ನ ಬದುಕಿನ ಮೇಣದ ಬತ್ತಿ ಎರಡೂ ಕಡೆಗಳಿಂದ ಉರಿಯುತ್ತಿದೆಯೆಂಬುದು ವಾಸ್ತವಾಂಶ ಮೇಣವೆಲ್ಲಾ ಕರಗಿದೆ. ಬಹುಶಃ ಅರ್ಧ-ಮುಕ್ಕಾಲು ಗಂಟೆಯಲ್ಲಿ ನಾನೂ ನಂದಿಹೋಗುವೆ. ನನ್ನ ಆತ್ಮ ಹೊರಬಂದು ಅನಂತಾಕಾಶದಲ್ಲಿ ವಿಲೀನವಾಗುವುದು. ಹೀಗೆನಾದರೂ ಆಗದಿದ್ದರೆ ಪುನರ್ಜನ್ಮ ಪಡೆಯುವೆ.
            ನಾನು ನನ್ನ ಹಿಂದಿನ ಐದು ಜನ್ಮಗಳಲ್ಲಿ ಕುರಿ, ಹಂದಿ, ಉಡ, ಆನೆ, ನರಿ, ಎತ್ತು ಮತ್ತು ಚಿಟ್ಟೆಗಳ ಯೋನಿಯಲ್ಲಿದ್ದೆ. ಮುಂದಿನ ಜನ್ಮದಲ್ಲಿ ನಾಯಿಯಾಗುವೆ ಎಂದು ಜ್ಯೋತಿಷಿಯೊಬ್ಪ ಹೇಳಿದ್ದ. ನನ್ನ ಈ ಕೊನೆಯ ಗಳಿಗೆಯಲ್ಲಿ ನನ್ನ ಬಳಿ ಒಂದು ಬೀದಿ ನಾಯಿಯನ್ನು ಹೊರತುಪಡಿಸಿ ಬೇರ್ಯಾರೂ ಇಲ್ಲ. ನಾನು ಅದರ ಬಾಯಿ ನೋಡುತ್ತೇನೆ. ಅದರ ಹೊಳೆಯುವ ಕಣ್ಣುಗಳನ್ನು ನೋಡುತ್ತೇನೆ. ಮನಸ್ಸಿನಲ್ಲೇ ದೇವರಲ್ಲಿ, ‘ನನಗೆ ನಗರದ ನಾಯಿಯ ಯೋನಿ ಬೇಡ’ವೆಂದು ಪ್ರಾರ್ಥಿಸುತ್ತೇನೆ. ನಾನು ಹಳ್ಳಿಯ ನಾಯಿಯಾಗಿ ಜನ್ಮಪಡೆಯಬೇಕು. ನಾನು ಸ್ವಚ್ಛಂದವಾಗಿರುವ ಹೊಲಗಳಲ್ಲಿ ಸುತ್ತಾಡಬೇಕು. ಹಸುರು ಪರ್ವತದ ಗಾಳಿ ಸೇವಿಸಬೇಕು. ದಟ್ಟವಾದ ವಕ್ಷಗಳ ನೆರಳಿನಲ್ಲಿ ಕೂರಬೇಕು. ನಾಯಿಯ ಯೋನಿಯಲ್ಲಿ ಜನ್ಮ ತಳೆದಾಗ ನನ್ನಾಸೆಗಳು ಸಾಮಾನ್ಯವಾಗಿಬಿಡುತ್ತವೆ! ವಿಶ್ವದ ಶ್ರೇಷ್ಠ ಫಿಲ್ಮ್ ಡೈರೆಕ್ಟರ್ ಆಗುವ ಕನಸು ಅರ್ಥ ಹೀನವೆಂದು ಅನ್ನಿಸುತ್ತದೆ. ಪ್ರಗತಿ ಮತ್ತು ಪತನದೊಂದಿಗೆ ನನ್ನ ಸಂಬಂಧವಿರುವುದಿಲ್ಲ. ನಾನು ಓರ್ವ ಲಬಂಗಿಯನ್ನು ಬಯಸುವೆ. ಆದರೆ ನನ್ನೆದುರು ಬಾಲವಾಡಿಸುತ್ತಾ ಅನೇಕ ಲಬಂಗಿಯರು ನಿಲ್ಲುತ್ತಾರೆ!

ಸಾಬೀತಾದ ದ್ರೌಪದಿಯ ನಾಟಕ                                                     ಅಧ್ಯಾಯ – 10
            ಝಾಬಾ ಬೆನ್ನು ತಿರುಗಿಸಿ ಸ್ವಲ್ಪ ದೂರದಲ್ಲಿ ನಿಂತಿದ್ದ. ಮಗುವಿನಂತೆ ಅವನು ತನ್ನ ಮುಖವನ್ನು ಎರಡೂ ಕೈಗಳ ಮಧ್ಯೆ ಮುಚ್ಚಿಕೊಂಡಿದ್ದ. ಲಬಂಗಿ ತನ್ನೆರಡೂ ಕೈಗಳಿಂದ ಕುಟ್ಟಿಯ ಕಾಲುಗಳನ್ನು ಒತ್ತಿ ಹಿಡಿದಿದ್ದಳು. ಕುಟ್ಟಿ ಮಣ್ಣಿನ ಮೇಲೆ ಮಲಗಿದ್ದ. ಅವನ ಎದೆ ಮೇಲೆ ಕೂತು ಅವನ ತೊಡೆಯಿಂದ ಗುಂಡು ತೆಗೆಯುವ ಕಷ್ಟದ ಪ್ರಯತ್ನವನ್ನು ನಾನು ಮಾಡುತ್ತಿದ್ದೆ.
            ನನ್ನ ಬಳಿ ಯುವುದೇ ಅಸ್ತ್ರವಿರಲಿಲ್ಲ. ಗುಂಡು ತೆಗೆಯಲೇ ಬೇಕಿತ್ತು. ಗುಂಡು ಸ್ನಾಯುಗಳನ್ನು ಸೀಳಿ ಆಳದವರೆಗೆ ಹೋಗಿತ್ತು. ನನ್ನ ಬೆರಳುಗಳು ರಕ್ತಸಿಕ್ತವಾಗಿದ್ದವು. ಕುಟ್ಟಿ ನರಳುತ್ತಿದ್ದ ಅವನೆದೆಯಿಂದ ನಾನು ಕೆಳಗೆ ಕುಸಿಯುವ ಭಯವಿತ್ತು.
            ಗುಂಡು ಹೊರತೆಗೆಯುವ ಕಟ್ಟಕಡೆಯ ಪ್ರಯಾಸವನ್ನು ಮಾಡಿದಾಗ ಕುಟ್ಟಿಯ ಗಂಟಲಿನಿಂದ ನೋವುಭರಿತ ಚೀತ್ಕಾರ ಹೊರಟಿತ್ತು. ಶಾಕ್-ಟ್ರೀಟ್ಮೆಂಟಿನ ರೋಗಿಯಂತೆ ಅವನಿಡೀ ಶರೀರ ಕಂಪಿಸಿತ್ತು. ನಾನು ಹೊರಳಿ ಬಿದ್ದೆ. ಆದರೆ ನನ್ನ ರಕ್ತಸಿಕ್ತ ಬೆರಳುಗಳ ಮಧ್ಯೆ ಗುಂಡಿತ್ತು. ಕುಟ್ಟಿ ಪ್ರಜ್ಞೆ ಕಳೆದುಕೊಂಡಿದ್ದ. ಲಬಂಗಿ ಅವನ ಗಾಯದ ಬಳಿಯಿದ್ದ ರಕ್ತವನ್ನು ಒರೆಸುತ್ತಿದ್ದಳು. ಒರೆಸಲು ಅವಳ ಬಳಿ ಒಂದು ಟವೆಲ್ ಮಾತ್ರವಿತ್ತು. ನನ್ನಿಂದ ನೋಡಲಾಗಲಿಲ್ಲ. ಕುಟ್ಟಿಯ ಪರಿಸ್ಥಿತಿಕಂಡು ಕರುಳು ‘ಚುರುಕ್’ ಎಂದಿತು. ಗುಂಡೆಸೆದು ಸಮೀಪದ ಝರಿಯೆಡೆಗೆ ಕೈತೊಳೆಯಲು ಹೋದೆ.
            ಸ್ವಲ್ಪ ಸಮಯದ ಅನಂತರ ಲಬಂಗಿ ಬಂದು, ಟವೆಲ್ ಸ್ವಚ್ಛ ಮಾಡಿಕೊಂಡು ಹೊರಟುಹೋದಳು. ನಾನು ಝರಿಯ ನೀರಿಗೆ ಮೈಯನ್ನೂ ಒಡ್ಡಿದ್ದ, ನೀರು ಆಳವಿರಲಿಲ್ಲ. ನಾನು ಝರಿಯ ಕೆಳಗೆ ಕೂತೆ ಹಾಯೆನಿಸಿತು. ಸುತ್ತಮುತ್ತ ನೋಡಿದೆ, ಎಲ್ಲೆಲ್ಲೂ ಹಸುರಿತ್ತು.
            ಲಬಂಗಿ ಮತ್ತೆ ಝರಿಯ ಬಳಿ ಬಂದು ಮೌನಿಯಾಗಿ ಕೂತಳು. ನಾನು ಅವಳನ್ನೇ ನೋಡಿದೆ. ಅವಳು ಉದಾಸೀನಳಾದಂತೆ ಕಂಡಿತು. ಕುಟ್ಟಿಯ ವೇದನೆ ಅವಳ ಮುಖದ ಮೇಲೂ ಇತ್ತು – ತನ್ನವರ್ಯಾರೋ ಗಾಯಗೊಂಡಿದ್ದಾರೆಂಬಂತೆ! ಲಬಂಗಿ ನಮ್ಮಿಂದ ಭಿನ್ನಳಾಗಿಲ್ಲವೆಂಬ ಭಾವನೆ ನನ್ನ ಗಮನಕ್ಕೆ ಪ್ರಥಮ ಬಾರಿಗೆ ಉಂಟಾಯಿತು.
            “ಕೋಬರ್, ನಮ್ಮ ಬಳಿ ಹದೆನೈದು ಸಾವಿರ ನಗದು ಹಣವಿದೆ. ಆದರೆ ಈಗ ಅದರಿಂದೇನು ಉಪಯೋಗವಿಲ್ಲ, ಕುಟ್ಟಿಯನ್ನು, ವೈದ್ಯರ ಬಳಿ ಕರೆದೊಯ್ದು ಬ್ಯಾಂಡೇಜ್ ಸಹ ಹಾಕಿಸಲಾರೆವು”. ಲಬಂಗಿ ನನ್ನನ್ನೇ ನೋಡಿದಳು.
            “ಕುಟ್ಟಿ ಒಂದು ವಾರದಲ್ಲಿ ಸುಧಾರಿಸಿಕೊಳ್ತಾನೆ.” ನಾನು ಭರವಸೆ ನೀಡಿದ.
            “ಮತ್ತೆ ಈ ವಾರ ಕಳೆಯುವುದು ಹೇಗೆ”
            “ವಾರವಿಡೀ ನಾವು ಕಾಡಿನಲ್ಲಿ ಉಳಿಯಬೇಕಾಗುತ್ತೆ. ಅದೃಷ್ಟ ಖುಲಾಯಿಸಿದರೆ ಅಕ್ಕಪಕ್ಕದ ಬೆಟ್ಟಗಳ ಇಳಿಜಾರಿನಲ್ಲಿ ಯಾವುದಾದರೂ ಆದಿವಾಸಿಗಳ ಗುಡಿಸಲು ಸಿಗಬಹುದು! ಆಮೇಲೆ ಯೋಚ್ನೇ ಇರಲ್ಲ.”
            ಆದರೆ ನನ್ನ ಈ ಮಾತಿನಲ್ಲಿ ನನಗೇ ನಂಬಿಕೆಯಿರಲಿಲ್ಲ. ಆದರೂ ಆದಿವಾಸಿಗಳ ಗುಡಿಸಲು ಸಿಕ್ಕರೆ ನಮ್ಮ ವಾಸಕ್ಕೆ ಹಾಗೂ ಊಟಕ್ಕೆ ಸಮಸ್ಯೆಯಿರುವುದಿಲ್ಲವೆಂಬುದು ನಿಜವಾಗಿತ್ತು. ಈ ಕಾಡಿನಲ್ಲಿ ಸೂರಿಲ್ಲದೆ ವಾಸಿಸುವುದು ಕಷ್ಟವಾಗಿತ್ತು.
            ಝರಿಯನ್ನು ಬಿಟ್ಟು ಲಬಂಗಿಯ ಬಳಿಗೆ ಬಂದೆ.
            “ಕೋಬರ್, ನಿಜವಾದ ಪ್ರೀತಿಯೆಂದರೇನು” ಲಬಂಗಿ ಎದ್ದುನಿಂತು ನನ್ನ ನೆನೆದ ಎದೆಯ ಮೇಲೆ ತಲೆಯಿಟ್ಟಳು.
            “ಎಲ್ಲಿ ಯಾವುದೇ ಸ್ವಾರ್ಥಿವಿಲ್ಲವೋ ಅದೇ ಪ್ರೀತಿ, ಇವತ್ತು ಕುಟ್ಟಿಗೆ ನೀನು ಮಾಡಿದ ಸೇವೆಯನ್ನು ಕಂಡು ನನಗೆ ಸ್ವಚ್ಛ ಪ್ರೀತಿಯ ದರ್ಶನವಾಯಿತು”
            ಲಬಂಗಿ ಮುಖವೆತ್ತಿ ನನ್ನನ್ನೇ ನೋಡಿದಳು. ಅವಳ ಕಣ್ಣುಗಳಲ್ಲಿ ನನಗೆ ಭಗ್ನಾವಶೇಷಗಳು ಕಾಣಿಸಿದವು. ಬಹುಶಃ ಈ ಯುವತಿಗೆ ವಾಸ್ತವಿಕ ಪ್ರೀತಿ ದೊರೆತಿರಲಾರದು! ಬಹುಶಃ ಇವಳ ಬದುಕಿನಲ್ಲಿ ಬಂದ ಪ್ರತಿಯೊಬ್ಪನೂ ಇವಳಿಗೆ ಮೋಸ ಮಾಡಿರಬಹುದು! ಆದರೆ ನನಗೆ ಲಬಂಗಿಯ ಭೂತಕಾಲದ ಬಗ್ಗೆ ಏನೂ ತಿಳಿದಿರಲಿಲ್ಲ. ತೀಳಿಯಲು ಬಯಸಿದಾಗ ಅವಳು ನಕ್ಕು ವಿಷಯಾಂತರ ಮಾಡಿಬಿಡುತ್ತಿದ್ದಳು.
            ಕುಟ್ಟಿಗೆ ಇನ್ನೂ ಪ್ರಜ್ಞೆ ಬಂದಿರಲಿಲ್ಲ. ಝಾಬಾನನ್ನು ಅವನ ಬಳಿಯೇ ಕೂರಿಸಿದ್ದೆವು. ಅವನು ಕಾಣಿಸದಿದ್ದಾಗ ಸುತ್ತಲೂ ದೃಷ್ಟಿ ಹರಿಸಿದವು. ಕಾಡು ದಟ್ಟವಾಗಿದ್ದರಿಂದ ಹೆಚ್ಚು ದೂರ ನೋಡಲು ಸಾಧ್ಯವಿರಲಿಲ್ಲ. ಲಬಂಗಿಯನ್ನು, ಕುಟ್ಟಿಯ ಬಳಿ ಬಿಟ್ಟು ನಾನು ಸಾಕಷ್ಟು ದೂರ ಹೋಗಿ ಹುಡುಕಿ ಬಂದೆ. ಝಾಬಾ ಕಣ್ಮೆರೆಯಾಗಿದ್ದ. ಅವನಲ್ಲಿಗೆ ಹೋದ ಅವನು ವಾಸ್ತವವಾಗಿಯೂ ಕಣ್ಮರೆಯಾಗಿದ್ದರೆ ನಮ್ಮ ಸಮಸ್ಯೆ ಮತ್ತಷ್ಟು ಜಟಿಲವಾಗುತ್ತದೆ…
            ನಾನು ಮತ್ತೂ ಯೋಚಿಸುವುದಕ್ಕೆ ಮೊದಲು ಝಾಬಾ ಕಾಲುಹಾದಿಯಲ್ಲಿ ಕುಣಿಯುತ್ತಾ ಬರುವುದು ಕಾಣಿಸಿತು. ಅವನ ನಡಿಗೆಯಿಂದ ಅವನು ಮಹಾನ್ ಸಂಶೋಧನೆ ಮಾಡಿ ಬಂದಿದ್ದಾನೆಂದು ತೋರುತ್ತಿತ್ತು. ಅವನು ಸಮೀಪಕ್ಕೆ ಬಂದಾಗ ಅವನ ಸಂಶೋಧನೆ ವಾಸ್ತವವಾಗಿಯೂ ಶ್ರೇಷ್ಠವಾಗಿತ್ತು ಎಂದನ್ನಿಸಿತು. ಕಾಡಿನಲ್ಲಿ ಅವನು ಹಣ್ಣುಗಳನ್ನರಸುತ್ತಾ ಹೋಗಿದ್ದ. ಅವನ ದೃಷ್ಟಿ ಓರ್ವ ಆದಿವಾಸಿ ಮಹಿಳೆಯ ಮೇಲೆ ಬಿತ್ತು. ಅವಳನ್ನು ಹಿಂಬಾಲಿಸಿಕೊಂಡು ಹೋಗಿ ಅವಳ ಮನೆಯನ್ನು ನೋಡಿಕೊಂಡು ಬಂದಿದ್ದ.
            ಲಬಂಗಿ ಕುಣಿದು ಕುಪ್ಪಳಿಸುತ್ತಾ ಝಾಬಾನಿಗೆ ಮುತ್ತಿನ ಮಳೆಗರೆದಳು, ತನ್ನ ಖಷಿಯನ್ನು ವ್ಯಕ್ತಪಡಿಸುವ ಅವಳ ಈ ವಿಧಾನ ವಾಸ್ತವವಾಗಿಯೂ ಅದ್ಭುತವಾಗಿತ್ತು. ಕೂಡಲೇ ನಾವು ಸಿದ್ಧರಾಗಿ ಝಾಬಾನನ್ನು ಹಿಂಬಾಲಿಸಿದೆವು. ಝಾಬಾ, ತನ್ನೆರಡೂ ಕೈಗಳಿಂದ ಕುಟ್ಟಿಯನ್ನು ಮಗುವಿನಂತೆ ಎತ್ತಿಕೊಂಡಿದ್ದ. ನಾನೊಂದು ಚೀಲವನ್ನು ಹೆಗಲ ಮೇಲಿಟ್ಟುಕೊಂಡೆ. ಲಬಂಗಿಯೂ ಒಂದು ಚೀಲವನ್ನು ತನ್ನ
ಹೆಗಲಮೇಲಿಟ್ಟುಕೊಂಡಳು.
            ಹೀಗೆ ಸಾಗುವಾಗ ನನ್ನ ಗಮನ ಕುಟ್ಟಿಯ ಗಾಯದಮೇಲೆ ಬಿತ್ತು. ಲಬಂಗಿ ಗಾಯದ ಮೇಲೆ ಯಾವುದೋ ಮರದ ಚಿಗುರೆಲೆಗಳನ್ನಿಟ್ಟು, ಅದರ ಮೇಲೆ ಒದ್ದೆಯಾದ ಟವೆಲ್ ಇಟ್ಟು, ಅದರ ಮೇಲೆ ಬಳ್ಳಿಯೊಂದನ್ನು ಕಟ್ಟಿದ್ದಳು ನಾನು ಮತ್ತೊಮ್ಮೆ ಲಬಂಗಿಗೆ ಮನಸ್ಸಿನಲ್ಲೇ ವಂದಿಸಿದೆ.
            ಒಂದೂವರೆ ಗಂಟೆ ಪ್ರಯಾಣದ ಅನಂತರ, ಸೂರ್ಯಾಸ್ತದ ವೇಳೆಗೆ ನಾವು ಆದಿವಾಸಿಯ ಮನೆಯ ಸಮೀಪಕ್ಕೆ ಬಂದೆವು. ದೂರದಿಂದಲೇ ನಮ್ಮನ್ನು ನೋಡಿದ ಆದಿವಾಸಿಯ ಪರಿವಾರ ಬಾಗಿಲ ಬಳಿ ಬಂದು ಜಮಾಯಿಸಿತ್ತು. ಆ ಪರಿವಾರದಲ್ಲಿ ಗಂಡ-ಹೆಂಡತಿ ಮತ್ತು ಅವರ ಆರು ಜನ ಮಕ್ಕಳಿದ್ದವು. ಅವರಲ್ಲಿ, ಹದಿನಾರನ್ನು ದಾಟಿದ ಒಬ್ಪ ಮಗಳೂ ಇದ್ದಳು. ಅವಳ ವೃಕ್ಷಸ್ಥಳ ನೋಡಿದರೆ ಅವಳಿಗೆ ಹದಿನಾರು ವರ್ಷವಾಗಿದೆ ಎಂದು ಊಹಿಸಬಹುದಿತ್ತು. ಅವಳು ಬಟ್ಟೆ ತುಂಡನ್ನು ಸೊಂಟದ ಮೇಲೆ ಮಾತ್ರ ಸುತ್ತಿಕೊಂಡಿದ್ದಳು.
            ಒರಿಸ್ಸಾದ ಒರಿಯಾ ಭಾಷೆಯಲ್ಲಿ ನಾನು ಗಂಡನೊಂದಿಗೆ ಮಾತಿಗಾರಂಭಿಸಿದೆ. ಅವನಿಗೆ ಹಿಂದಿಯೂ ಬರುವ ವಿಷಯ ತಿಳಿಯಿತು. ನನಗೆ ಒರಿಯಾ ಅಷ್ಟು ಚೆನ್ನಾಗಿ ಬರುತ್ತಿರಲಿಲ್ಲ. ಹೀಗಾಗಿ ಎರಡೂ ಭಾಷೆಗಳ ಮಿಶ್ರಣ ಮಾಡಿ ನಮ್ಮ ಸಮಸ್ಯೆಯನ್ನು ಅವನದುರಿಗಿಟ್ಟೆ. ಒಂದರಡು ವಾರ ಇಲ್ಲೇ ಬಿಡಾರ ಹೂಡುವುದಾಗಿಯೂ, ಅದಕ್ಕೆ ಪ್ರತಿಯಾಗಿ ಅವನು ಕೇಳುವಷ್ಟು ಹಣ ಕೊಡುವುದಾಗಿಯೂ ಹೇಳಿದೆ.
            ಅವನು ನನ್ನ ಮಾತುಗಳನ್ನು ಗಮನವಿಟ್ಟು ಕೇಳಿದ. ಅನಂತರ ತನ್ನ ಭಾಷೆಯಲ್ಲಿ ಹೆಂಡತಿಗೆ ವಿಷಯ ತಿಳಿಸಿದ. ಹೆಂಡತಿ ಅವನನ್ನು ಏನೋ ಪ್ರಶ್ನಿಸಿದಳು. ಕಡೆಗೆ ಅವನು ನನ್ನನ್ನೇ ನೋಡುತ್ತಾ, “ನಿಮ್ಮೊಂದಿಗಿರುವ ಹುಡುಗಿ ಯಾರು” ಎಂದು ಪ್ರಶ್ನಿಸಿದ.
            “ಹೆಂಡತಿ” ಲಬಂಗಿ ಕೂಡಲೇ ಹೇಳಿದಳು.
            “ಯಾರ ಹೆಂಡತಿ” ತನ್ನ ಹೆಂಡತಿಯ ಕುತೂಹಲವನ್ನು ಶಾಂತಗೊಳಿಸಲು ಅವನು ಮತ್ತೆ ಪ್ರಶ್ನಿಸಿದ.
            ಉತ್ತರದಲ್ಲಿ ಲಬಂಗಿ, ಮೂವರೆಡೆಗೂ ಸಂಜ್ಞೆ ಮಾಡಿದಳು.
            ಆದಿವಾಸಿ ಮತ್ತು ಅವನ ಹೆಂಡತಿ ಲಬಂಗಿಯನ್ನೇ ಆಶ್ಚರ್ಯದಿಂದ ನೋಡಿದರು.
            ತಾನು ನಿಜವಾಗಿಯೂ ಹೆಂಡತಿಯೆನ್ನುವುದನ್ನು ಅಂದು ರಾತ್ರಿ ಲಬಂಗಿ ರುಜುವಾತು ಮಾಡಿದಳು.
            ಅಂದು ರಾತ್ರಿ ನನ್ನೊಂದಿಗೆ ಮಲಗುವ ಆಸೆಯನ್ನು ಅವಳು ವ್ಯಕ್ತಪಡಿಸಿದಳು. ಆದಿವಾಸಿಯ ಗುಡಿಸಲು ಹೆಚ್ಜು ದೊಡ್ಡೆದಿರಲಿಲ್ಲ. ಗುಡಿಸಲು ಒಳಭಾಗದಿಂದ ಮೂರು ಭಾಗಗಳಲ್ಲಿ ಹಂಚಿಹೋಗಿತ್ತು. ಮಲಗಲು ಹುಲ್ಲಿನ ಮಂಚಗಳಿದ್ದವು.
            ಕುಟ್ಟಿಯ ಬಳಿ ಝಾಬಾನನ್ನು ಮಲಗಿಸಿ ನಾನು ಮತ್ತು ಲಬಂಗಿ ಪಕ್ಕದ ಕೋಣೆಗೆ ಹೊರಟೆವು. ಆದಿವಾಸಿಯ ಹೆಂಡತಿ ನೀರಿನ ಒಂದು ಕೊಡ ಮತ್ತು ಮಣ್ಣಿನ ಲೋಟವೊಂದನ್ನು ಇಟ್ಟು ಹೋದಳು. ಹೊರಡುವುದಕ್ಕೂ ಮೊದಲು ಅವಳು ಮಧ್ಯದ ಬಾಗಿಲನ್ನು ಮುಚ್ಚಿಕೊಂಡು ಹೋದಳು.
            “ಕೋಬರ್!” ನನ್ನ ಪಕ್ಕದಲ್ಲಿ ಮಲಗಿದ್ದ ಲಬಂಗಿ ಮೆಲ್ಲನೆ ತುಟಿ ತೆರೆದಳು, “ಬಹುಶಃ ನೀವೆಲ್ಲಾ, ನಾನು ನಾಟಕ ಮಾಡ್ತಿದ್ದೀನಿ ಅಂತ ತಿಳಿದುಕೊಂಡಿರಬೇಕು.”
            “ಎಂಥಾ ನಾಟಕ” ನಾನು ಅರ್ಥವಾಗದವನಂತೆ ನಟಿಸಿದೆ.
            “ದ್ರೌಪದಿಯ ನಾಟಕ. ಆಪರೇಷನ್ ಗೆಸ್ಟ್ ಹೌಸ್, ಸಕ್ಸಸ್ ಆದ ಮೇಲೆ ನಾನು ನಿಮ್ಮ ಮೂವರ ಹೆಂಡತಿಯಾಗ್ತೀನಿ ಅಂತ ಮಾತು ಕೊಟ್ಟಿದ್ದೆ. ಇವತ್ತು ಅದನ್ನು ಸಾಬೀತು ಮಾಡಿ ತೋರಿಸ್ತೀನಿ!”
            ಗುಡಿಸಲನ್ನು ಬಿದಿರು ಮತ್ತು ಹುಲ್ಲಿನಿಂದ ಕಟ್ಟಲಾಗಿತ್ತು. ಗೋಡೆಗಳಿಗೆ ಸಗಣಿಯನ್ನು ಮೆತ್ತಲಾಗಿತ್ತು. ನಮ್ಮ ಕೋಣೆಯಲ್ಲಿ ಕಿಟಕಿಗೆ ಬದಲಾಗಿ ಒಂದು ಬೆಳಕಿಂಡಿಯಿತ್ತು. ಅಲ್ಲಿಂದ ಮಂದವಾಗಿ ಗಾಳಿ ಬರುತ್ತಿತ್ತು. ಆಕಾಶದ ಒಂದು ಬಿಳಿ ತುಂಡೂ ಕಾಣಿಸುತ್ತಿತ್ತು. ಇಂಥದೇ ಒಂದು ಬಿಳಿ ತುಂಡಿನಂತಹ ಲಬಂಗಿಯ ಶರೀರ ನನ್ನ ಪಕ್ಕದಲ್ಲಿ ಸರ್ಪಿಣಿಯಂತೆ ಒಲಿದು ಮಣಿದಿತ್ತು.
            ಆದಿವಾಸಿಯ ಹೆಸರು ಮೋಗೂ ಆಗಿದ್ದು ಅವನ ವಯಸ್ಸು ಸುಮಾರು ನಲವತ್ತೈದನ್ನು ಸಮೀಪಿಸುತ್ತಿತ್ತು. ಆದರೆ ಅವನಾಗಲೇ ವೃದ್ಧನಂತೆ ಕಾಣಿಸುತ್ತಿದ್ದ. ತಲೆಗೂದಲುಗಳೆಲ್ಲಾ ಶ್ವೇತವರ್ಣಕ್ಕೆ ತಿರುಗಿದ್ದವು. ಅವನ ಮುಖದಲ್ಲಿ ಮುಳ್ಳಿನಂತಹ ಗಡ್ಡವಿತ್ತು. ಹಣೆ ಮತ್ತು ಗಲ್ಲಗಳಲ್ಲಿ ಸುಕ್ಕುಗಳಿದ್ದವು. ಕಣ್ಣುಗಳು ಹೂತು ಹೋಗಿದ್ದವು. ಆದರೆ ಅವನ ಕಣ್ಣುಗಳಲ್ಲಿ ಒಂದು ರೀತಿಯ ಕಾಂತಿಯಿತ್ತು. ಇದೇ ಜೀವನದ ಚಿಹ್ನೆಯಾಗಿತ್ತು. ಅವನು ಕಪ್ಪನೆಯ ಒಳ ಅಂಗಿಯ ಮೇಲೆ ಟವೆಲ್ ಧರಿಸಿದ್ದ.
            ಬೆಳಗ್ಗೆ ಅವನ ಕೈಯನ್ನು ನೋಡಿದಾಗ ಅದರ ಮೇಲೆ ಅನೇಕ ಗುರುತುಗಳಿದ್ದವು. ಕಾರಣ ವಿಚಾರಿಸಿದಾಗ, ಅವನು ಹೇಳಿದ್ದ. “ಸ್ವಾಮಿ, ಕಾಡಿನಲ್ಲಿ ಜೀವಂತ ಹಾವುಗಳನ್ನು ಹಿಡಿದು ನಗರಗಳಲ್ಲಿ ಮಾರೋದು ನನ್ನ ಕೆಲಸ. ಒಂದೊಂದು ಸಲ ಹಾವುಗಳು ಸರಿಯಾಗಿ ಕೈಗೆ ಸಿಕ್ಕದ ಕಚ್ಚಿ ಬಿಡುತ್ತವೆ. ಈ ಗುರುತುಗಳೆಲ್ಲಾ ಹಾವು ಕಚ್ಚಿದ್ದಕ್ಕೆ ಆಗಿವೆ.”
            ಅವನು ಬಲಗೈಯನ್ನು ನನ್ನೆದುರಿಗೆ ಹಿಡಿದ. ಸ್ವಲ್ಪ ದೂರದಲ್ಲಿ ಧೂಳಿನಲ್ಲಿ ಆಡುತ್ತಿದ್ದ ಅವನ ಮೂವರು ಮಕ್ಕಳು ಕುತೂಹಲದಿಂದ ನಮ್ಮ ಬಳಿಗೆ ಓಡಿ ಬಂದವು. ಅವನು ಬೆಲ್ಲದ ಮೇಲಿನ ನೊಣ ಓಡಿಸುವವನಂತೆ ಆ ಮೂರು ಮಕ್ಕಳನ್ನೂ, ಓಡಿಸಿ ಮತ್ತೆ ನನ್ನೆದುರು ಕೈ ಚಾಚಿದ.
            ನಾನು ಸಮೀಪದಿಂದ ಗಮನಿಸಿದಾಗ ಮೊಣ ಕೈಯಿಂದ ಮಣಿಕಟ್ಟಿನವರೆಗೆ ಮತ್ತೂ ಕೆಲವು ಗುರುತುಗಳು ಕಾಣಿಸಿದವು.
            “ನಿಮಗೆ ಹಾವಿನ ವಿಷವೇರುವುದಿಲ್ಲವೇ” ನಾನು ಪ್ರಶ್ನಿಸಿದೆ.
            “ವಿಷ ತೆಗೆಯುವುದೂ ನಮಗೆ ಗೊತ್ತು. ಹಾಗಂತ ಹೆಚ್ಚು ಹಾವುಗಳು ವಿಷಪೂರಿತವಲ್ಲ. ಬನ್ನಿ ಸ್ವಾಮಿ! ನಾನು ನಿಮಗೆ ಕೆಲವು ಹಾವುಗಳನ್ನು ತೋರಿಸ್ತೀನಿ.”
            ನಾನು ಅವನೊಂದಿಗೆ ಗುಡಿಸಿಲಿನೊಳಗೆ ಹೋದೆ. ನಿನ್ನೆ ನಾವು ಸಂಜೆ ತಡವಾಗಿ ಬಂದಾಗ ಗುಡಿಸಿಲಿನಲ್ಲಿ ದೀಪವೊಂದು ಉರಿಯುತ್ತಿತ್ತು. ಅದರ ಬೆಳಕಿನಲ್ಲಿ ನಮಗೇನೂ ಸ್ಪಷ್ಟವಾಗಿ ಕಾಣಿಸಿರಲಿಲ್ಲ.
            ಈಗ ಕೋಣೆಯಲ್ಲಿ ಚಿಕ್ಕ-ದೊಡ್ಡ ಅನೇಕ ಬುಟ್ಟಿಗಳು ಕವುಚಿ ಬಿದ್ದಿರುವುದನ್ನು ನೋಡಿದೆ. ನಿನ್ನೆ ರಾತ್ರಿ ನಾನು ಕಳೆದಿದ್ದ ಕೋಣೆಯಲ್ಲಿಯೂ ಇಂಥ ಬುಟ್ಟಿಗಳನ್ನು ನೋಡಿದ್ದೆ. ಆದರೆ ಅವುಗಳ ಬಗ್ಗೆ ಗಮನ ಕೊಟ್ಟಿರಲಿಲ್ಲ. ಮೋಗೂ ಒಂದೊಂದೇ ಬುಟ್ಟಿಗಳನ್ನು ತೆರೆದು ತೋರಿಸಿದಾಗ ನನಗೆ ಉಸಿರು ಕಟ್ಟಿದಂತಾಯಿತು. ಪ್ರತಿಯೊಂದು ಬುಟ್ಟಿಯ ಒಳಗೂ ಒಂದೊಂದು ಹಾವು. ಸುರಳಿ ಸುತ್ತಿಕೊಂಡು ಬಿದ್ದಿದ್ವು ಮರೆತೂ, ನಾನೋ ಅಥವಾ ಲಬಂಗಿಯೋ ಯುವುದಾದರೂ ಬುಟ್ಟಿಯನ್ನು ಮೇಲೆತ್ತಿದ್ದರೆ ನಮಗೆ ಆಫಾತವಾಗುತ್ತಿತ್ತು.
            “ನಗರದಲ್ಲಿ ಈ ಹಾವುಗಳನ್ನು ಯುರು ಕೊಳ್ಳುತ್ತಾರೆಡ” ಮರಳಿ ಬಂದು ಜಾಪೆ ಮೇಲೆ ಕೂರುತ್ತಾ ನಾನು ಪ್ರಶ್ನಿಸಿದೆ.
            “ನಗರದಲ್ಲಿ ಕೆಲವು ಅಂಗಡಿಗಳು ಹಾವಿನ ಚರ್ಮದ ಬೆಲ್ಟ್ ಮತ್ತು ಪರ್ಸ್ಗಳನ್ನು ತಯಾರಿಸುತ್ತವೆ. ಒಮ್ಮೊಮ್ಮೆ ವಿಶೇಷ ರೀತಿಯ ಹಾವುಗಳು ಸಿಕ್ಕರೆ ಮೃಗಾಲಯದವರೂ ಕೊಳ್ತಾರೆ.”
            ಮೋಗೂವಿನ ಜ್ಯೇಷ್ಠಪುತ್ರಿ ಹಾಲಿನ ಪಾತ್ರೆ ಮತ್ತು ಮಣ್ಣಿನ ಎರಡು ಪಾತ್ರೆಗಳನ್ನು ಚಾಪೆಯ ಮೇಲಿಟ್ಟು ಹೋದಳು. ಮೋಗೂ ಎರಡೂ ಪಾತ್ರೆಗಳಿಗೆ ಹಾಲು ಸುರಿದು ಒಂದನ್ನು ನನ್ನೆದುರಿಗಿಟ್ಟ. ಒಂದೇ ಉಸಿರಿಗೆ ನಾನು ಹಾಲನ್ನು ಕುಡಿದೆ. ಅನಂತರ ನಾನೇ ಮತ್ತೆ ಹಾಲು ತುಂಬಿಕೊಂಡೆ. ಮೋಗೂವಿನ ಪುತ್ರಿ ಮತ್ತೆ ಬಂದು ಸಜ್ಜೆಯ ಎರಡು ರೊಟ್ಟಿಗಳನ್ನಿಟ್ಟು ನಮ್ಮೆದುರೇ ಮೊಣಕಾಲೂರಿ ಕೂತಳು.
            ಲಬಂಗಿ, ಝಾಬಾ ಮತ್ತು ಕುಟ್ಟಿಯ ಬಳಿ ಕೂತಿದ್ದಳು. ಈಗ ನಮಗೆ ಕುಟ್ಟಿಯ ಚಿಂತೆಯಿರಲಿಲ್ಲ. ಅವನ ಗಾಯಕ್ಕೆ ಮೋಗೂ ಕಾಡಿನ ಕೆಲವು ಗಿಡಗಳ ಎಲೆಗಳನ್ನು ಅರೆದು ಹಚ್ಚಿದ್ದ. ಮೋಗೂವಿನ ಪ್ರಕಾರ ಕುಟ್ಟಿ ಒಂದರೆಡು ದಿನಗಳಲ್ಲಿ ಓಡಾಡಲು ಸಾಧ್ಯವಿತ್ತು.
            “ಕುಟ್ಟಿ, ನಿನ್ನ ಬಗ್ಗೆ ಕೇಳ್ತಿದ್ದಾನೆ” ಲಬಂಗಿ ಹೊರಬಂದು ಹೇಳಿದಳು.
            ನನಗಾಶ್ಚರ್ಯವಾಯಿತು. ನಿನ್ನೆಯಿಂದ ಕುಟ್ಟಿಗೆ ಪ್ರಜ್ಞೆ ಬಂದಿರಲಿಲ್ಲ.
            “ಅವನಿಗೆ ಯಾವಾಗ ಪ್ರಜ್ಞೆ ಬಂತು” ಹಾಲಿನೊಂದಿಗೆ ಸಜ್ಜೆರೊಟ್ಟಿಯನ್ನು ತಿಂದು ಮುಗಿಸಿ ಲಬಂಗಿಯನ್ನ ನೋಡಿದೆ.
            “ಹತ್ತು ನಿಮಿಷಗಳಾಗಿರಬೇಕು.”
            ನಾನು ಕುಟ್ಟಿಯಿದ್ದ ಕೋಣೆಗೆ ಹೋದೆ. ಅವನು ತುಂಬಾ ಸುಧಾರಿಸಿದಂತೆ ಕಂಡ. ಹುಲ್ಲಿನ ಹಾಸಿಗೆಯಲ್ಲಿ ಅವನು ನೆಮ್ಮದಿಯಿಂದ ಮಲಗಿದ್ದ. ಝಾಬಾ ಅವನೆದುರು ಪದ್ಮಾಸನ ಹಾಕಿ ಕೂತಿದ್ದ. ಝಾಬಾನಿಗೆ ಇಲ್ಲಿಯ ವಾತಾವರಣ ತುಂಬಾ ಹಿಡಿಸಿಬಿಟ್ಟಿತ್ತು ಇಲ್ಲಿಗೆ ಬಂದ ಮೇಲೆ ಅವನ ಹಸಿವೂ ಹೆಚ್ಚಾಗಿತ್ತು. ನಿನ್ನೆ ರಾತ್ರಿ ಎರಡು ಚೊಂಬು ಹಾಲು ಕುಡಿದಿದ್ದ; ಮೂರು ರೊಟ್ಟಿಗಳನ್ನೂ ಸ್ವಾಹಾ ಮಾಡಿದ್ದ. ಜತೆಗೇ, ಒಂದು ಗೊನೆ ಬಾಳೆಹಣ್ಣುಗಳನ್ನೂ ತಿಂದಿದ್ದ.
            “ಹಲೋ!” ಕುಟ್ಟಿಯ ಬಳಿ ಮುಗುಳ್ನಗುತ್ತಾ ಕೂತೆ.
            “ಬ್ಯಾನರ್ಜಿಯ ಸಮಾಚಾರವೇನು” ಕುಟ್ಟಿ ಕೂಡಲೇ ಪ್ರಶ್ನಿಸಿದ್ದ.
            “ನಮ್ಮ ಸುಳಿವು ಅವನಿಗೆ ಸಿಕ್ಕಿಲ್ಲ ಅಂತ ಕಾಣಿಸುತ್ತೆ.”
            “ಈಗೇನು ಮಾಡೋದು”
            “ನಿನ್ನ ಆರೋಗ್ಯ ಸುಧಾರಿಸಿದ್ದರೆ ಇಲ್ಲಿಂದ ಹೋಗೋಣ.”
            “ಎಲ್ಲಿಗೆ ಹೋಗೋಣ”
            “ಕಲ್ಕತ್ತಾ ಮಾರ್ಗವಾಗಿ ಬೊಂಬಾಯಿಗೆ.”
            “ನಮ್ಮ ಅರ್ಧಂಬರ್ಧ ಫಿಲ್ಮ್ನ ಗತಿಯೇನು”
            “ಲೊಕೇಶನ್ ಬದಲಾಯಿಸಬೇಕಾಗುತ್ತೆ.”
            ಕುಟ್ಟಿಯ ಮುಖದಲ್ಲಿ ನಿರಾಸೆ ಕವಿಯಿತು.
            “ಕುಟ್ಟಿ ಲಬಂಗಿ ನಮ್ಮ ಮೂವರ ಹೆಂಡತಿಯಾಗ್ತೀನಿ ಅಂತ ತಮಾಷೆ ಮಾಡಿದ್ದು ನಿನಗೆ ನೆನಪಿದೆಯಾ!” ನಾನು ವಿಷಯಾಂತರಿಸಿದೆ.
            “ಈಗೇನಾಯ್ತು”
            “ಅದು ತಮಾಷೆಯಾಗಿರಲಿಲ್ಲ.”
            “ಏನಂದೆ!!!” ಎನ್ನುತ್ತಾ ಅವನು ಎದ್ದು ಕೂರಲಾರಂಭಿಸಿದ. ನಾನು ಅವನನ್ನು ಹಾಗೆಯೇ ಮಲಗಿಸಿದೆ. ಝಾಬಾನಿಗೂ ಆಶ್ಚರ್ಯವಾಗಿತ್ತು.
            “ಏನಂದೆ ಏನಂದೆ” ಮತ್ತೆ ಕುಟ್ಟಿ ಪ್ರಶ್ನಿಸಿದ.
            “ಮೂರ್ಖ! ನಿನ್ನೆ ರಾತ್ರಿ ನಾವಿಬ್ಪರೂ ಬೇರೆ ಕೋಣೆಯಲ್ಲಿ ಮಲಗಿದ್ದೆವು. ಇದು ನಿನಗೆ ಗೊತ್ತಿಲ್ವಾ”
            “ಇಲ್ಲಿ ಇಕ್ಕಟ್ಟು ಅದಕ್ಕೆ ನೀವಲ್ಲಿ ಮಲಗಿರಬಹುದೆಂದುಕೊಂಡಿದ್ದೆ.”
            “ಹೋಗ್ಲಿ, ಇವತ್ತು ರಾತ್ರಿ ನಿನ್ನ ಸರದಿ!” ನಾನು ಝಾಬಾನೆಡೆಗೆ ನೋಡಿದೆ.
            “ಆದ್ರೆ ನಾನು ಬಾಲಬ್ರಹ್ಮಚಾರಿ!” ಮಗುವಿನಂತೆ ಮುಗ್ಧನಾಗಿ ಝಾಬಾ ಹೇಳಿದ.
            ಮೂರು ದಿನಗಳು ನೋಡು-ನೋಡುತ್ತಿದ್ದಂತೆಯೇ ಕಳೆದು ಹೋಯಿತು. ನಾವೀಗ ನಿಶ್ಚಿಂತರಾದೆವು. ಬ್ಯಾನರ್ಜಿ, ನಮ್ಮ ಪತ್ತೆ ಮಾಡದಾದ; ಇಲ್ಲದಿದ್ದರೆ ಇಲ್ಲಿಯವರೆಗೆ ಬರಲು ಅವನಿಗೆ ಕಷ್ಟವೇನಿರಲಿಲ್ಲವೆಂಬ ನಂಬಿಕೆ ನಮಗಾಯಿತು.