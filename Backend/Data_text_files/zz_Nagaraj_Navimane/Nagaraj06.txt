ಹುಲಿ ಅಟ್ಯಾಕ್‌ ಮಾಡುವುದಿಲ್ಲ!'ಅದು 1986ನೇ ಇಸವಿ. ನಾಗರಹೊಳೆಯಲ್ಲಿ ನಡೆದುಕೊಂಡು ಹೋಗುವಾಗ ಮೊದಲ ಬಾರಿಗೆ ಹುಲಿಯನ್ನು ನೋಡಿದ್ದೆ. ಅದು ಕುಟ್ಟಾಗೆ ಹೋಗುವ ಟಾರು ರಸ್ತೆ. ಹುಲಿ ನೋಡಿದ ಎಕ್ಸೈಟ್‌ಮೆಂಟ್‌ ಇನ್ನೂ ಕಣ್ಣಿಗೆ ಕಟ್ಟಿದಂತಿದೆ. ಸಾಮಾನ್ಯವಾಗಿ ಹುಲಿ ಕಂಡೊಡನೆ ಎಲ್ಲರೂ ಹುಲಿ ಅಟ್ಯಾಕ್‌ ಮಾಡುತ್ತದೆ ಎಂದು ಭಾವಿಸುವುದುಂಟು. ಆದರೆ, ಕಾಲಕ್ರಮೇಣ ತಿಳಿದದ್ದು ಹುಲಿ ಅಟ್ಯಾಕ್‌ ಮಾಡುವುದಿಲ್ಲ. ಬದಲಿಗೆ ಡಿಫೈಂಡ್‌ ಮಾಡಿಕೊಳ್ಳುತ್ತದೆ ಎಂದು...' ಹೀಗೆ ಮೊದಲ ಬಾರಿಗೆ ಹುಲಿ ನೋಡಿದ ಅನುಭವವನ್ನು ವನ್ಯಜೀವಿ ತಜ್ಞ ರಾಜ್‌ ಕುಮಾರ್‌ ವಿವರಿಸುವಾಗ ಅವರ ಮೊಗದಲ್ಲಿ ಒಂದು ರೀತಿಯ ಕುತೂಹಲ ಮತ್ತು ಸಂಭ್ರಮ.
ಹೌದು, 'ಹುಲಿ' ಎಂಬ ಶಬ್ದವೇ ಹಾಗೆ. ಭಯ, ಅಚ್ಚರಿ, ಗಾಂಭೀರ್ಯ, ಆಕರ್ಷಣೆ, ಸದೃಢತೆ ಎಲ್ಲವನ್ನೂ ತನ್ನೊಳಗೆ ಬಚ್ಚಿಟ್ಟುಕೊಂಡಿದೆ. ಹುಲಿಯನ್ನು ಮಕ್ಕಳಿಂದ ಹಿಡಿದು ಹಿರಿಯರವರೆಗೆ ಇಷ್ಟಪಡದವರಿಲ್ಲ. ಜತೆಗೆ ಇವತ್ತಿಗೂ ಗ್ರಾಮಾಂತರ ಭಾಗದಲ್ಲಿ ಹುಲಿ ಎಂದರೆ ಅವ್ಯಕ್ತ ಭಯ ಇದೆ. ಹುಲಿ ಮತ್ತು ಮಾನವ ಸಂಘರ್ಷವೇ ಇದಕ್ಕೆ ಕಾರಣ. ಇವತ್ತಿಗೂ ಸಾಕಷ್ಟು ವನ್ಯಜೀವಿ ಆಸಕ್ತರು ಹುಲಿ ನೋಡುವ ಆಸೆಯಿಂದಲೇ ಅರಣ್ಯದ ಹೋಗಿ ಸಫಾರಿ ಮಾಡಿ ಬರುತ್ತಾರೆ. ಹುಲಿ ಕಂಡರೆ ಪುಳಕಿತರಾಗುತ್ತಾರೆ.ಹುಲಿ ರಾತ್ರಿ ಸಂಚಾರಿ. ಹುಟ್ಟಿದಾಗ ಬೆಕ್ಕಿನಂತೆ ಇರುತ್ತದೆ. ಹುಲಿ ಮರಿ ಹುಟ್ಟಿದ ಎರಡು ವರ್ಷದವರೆಗೆ ತಾಯಿಯೊಂದಿಗೆ ಇರುತ್ತದೆ. ಅನಂತರ ಮರಿ ಹುಲಿ ತನ್ನದೇ ಸರಹದ್ದನ್ನು ಹುಡುಕಿಕೊಳ್ಳಬೇಕಾಗುತ್ತದೆ. ಈ ವೇಳೆ ಬೇಟೆ ಆಡುವುದು, ಹೊಂಚು ಹಾಕುವುದು ಎಲ್ಲವನ್ನೂ ತಾಯಿ ಹುಲಿ ಹೇಳಿಕೊಡುತ್ತದೆ. ಮೊದಲು ಮರಿಗಳಿಗೆ ಹಾಲು ಕೊಟ್ಟು ಬೆಳೆಸುವ ತಾಯಿ ಹುಲಿ ನಂತರ ಕಚ್ಚಿ ತಂದ ಮಾಂಸವನ್ನು ತಿನ್ನಿಸುವುದನ್ನು ಕಲಿಸುತ್ತದೆ. ಪ್ರತಿ ಹುಲಿಯೂ ಕಾಡಿನಲ್ಲಿ ತನ್ನದೇ ಆದ ಸರಹದ್ದನ್ನು ನಿರ್ಮಿಸಿಕೊಳ್ಳುತ್ತದೆ. ಮಲ, ಮೂತ್ರ ಮಾಡುವ ಮೂಲಕ ತನ್ನ ಪ್ರದೇಶವನ್ನು ಗುರುತಿಸಿಕೊಳ್ಳುತ್ತದೆ. ತನ್ನದೇ ಪ್ರದೇಶವನ್ನು ಕಾಪಾಡಿಕೊಳ್ಳುವ ಉದ್ದೇಶದಿಂದ ಹಾಗೂ ತಮ್ಮ ಪ್ರದೇಶವನ್ನು ಬೇರೆ ಹುಲಿಗಳು ಆಕ್ರಮಿಸಿಕೊಂಡಿವೆಯೇ ಎಂದು ತಿಳಿಯಲು ರಾತ್ರಿ ವೇಳೆ ಹುಲಿಗಳು ಗಸ್ತು ತಿರುಗುತ್ತವೆ ಎಂದರೆ ನಿಮಗೆ ಆಶ್ಚರ್ಯವಾಗದೆ ಇರದು. ಹೆಣ್ಣು ಹುಲಿ 20ರಿಂದ 28 ಚ.ಕಿ.ಮೀ ವ್ಯಾಪ್ತಿಯ ಸರಹದ್ದು ರಚಿಸಿಕೊಂಡರೆ, ಗಂಡು ಹುಲಿ 50 ರಿಂದ 70 ಚ.ಕಿ.ಮೀ ವ್ಯಾಪ್ತಿ ಹೊಂದಿರುತ್ತದೆ. ಸಾಮಾನ್ಯವಾಗಿ ಕಾಡಿನಲ್ಲಿ ಹುಲಿಯ ಆಯುಷ್ಯ 10ರಿಂದ 12 ವರ್ಷ ಇರುತ್ತದೆ. ಒಮ್ಮೆ ಬೇಟೆಯಾಡಿದರೆ ವಾರಗಳ ಕಾಲ ಅದನ್ನು ಹುಲಿ ತಿನ್ನುತ್ತದೆ. ಹುಲಿಗಳು ಮರೆಯಲ್ಲಿ ನಿಂತು ಹೊಂಚು ಹಾಕಿ ಬೇಟೆಯಾಡುತ್ತವೆ. ಕುತ್ತಿಗೆಯ ಮೇಲೆ ದಾಳಿ ನಡೆಸಿ ಕೊಲುತ್ತದೆ. ಸಂಕೋಚ ಸ್ವಭಾವದ ಹುಲಿ ಮನುಷ್ಯನ ಮೇಲೆ ಸುಮ್ಮನೆಯಂತೂ ಎಂದೂ ದಾಳಿ ಮಾಡುವುದಿಲ್ಲ.

