ಹುಲಿಯ ಹೆಜ್ಜೆಯ ಜಾಡು
ಹುಲಿಯ ಹೆಜ್ಜೆಯ ಜಾಡು ಜಾಣ ಚಿತ್ರಕಾರನೊಬ್ಬ ರೇಖೆಯೆಳೆದಂತಿರುವ ಮೈ ಹೊತ್ತ ಹುಲಿಯನ್ನು ನೋಡುವುದೇ ಒಂದು ಸೊಗಸು...
ಜಾಣ ಚಿತ್ರಕಾರನೊಬ್ಬ ರೇಖೆಯೆಳೆದಂತಿರುವ ಮೈ ಹೊತ್ತ ಹುಲಿಯನ್ನು ನೋಡುವುದೇ ಒಂದು ಸೊಗಸು. ಈ ನಮ್ಮ ರಾಷ್ಟ್ರೀಯ ಪ್ರಾಣಿಯನ್ನು ಅತಿಹೆಚ್ಚಿನ ಸಂಖ್ಯೆಯಲ್ಲಿ ಹೊಂದಿರುವ ರಾಜ್ಯವೆಂದರೆ ಕರ್ನಾಟಕವೇ. ಅಂತಾರಾಷ್ಟ್ರೀಯ ಹುಲಿ ದಿನಾಚರಣೆಯ ಈ ದಿನ ಹುಲಿಯ ಜೀವನದ ಮೇಲೆ ಬೆಳಕು ಚೆಲ್ಲುವ ಮಾಹಿತಿ ಇಲ್ಲಿದೆ.
ಅದು ಮದುಮಲೈ ಕಾಡು. ಹಕ್ಕಿಗಳ ಫೋಟೊ ತೆಗೆಯಲು ನಾನು, ಸೇನಾನಿ ಹೋಗಿದ್ದೆವು. 6 ಅಡಿ ಎತ್ತರ ಹುಲ್ಲು ಬೆಳೆದಿದ್ದ ಕಾಡದು. ಅಕ್ಕ ಪಕ್ಕ ಏನಿದೆ, ಎದುರಿಗೆ ಯಾರು ಬರುತ್ತಿದ್ದಾರೆ ಎಂದು ಗುರುತಿಸಲೂ ಆಗದಷ್ಟು ಸುತ್ತ ಹಸಿರು ಬೆಳೆದುಕೊಂಡಿತ್ತು. ನಾನು ಸೇನಾನಿ ಹಕ್ಕಿಯ ಗೂಡೊಂದರ ಬಳಿ ಬಂದು ನಿಂತೆವು. ಅದು 'ಸಿರ್ಕಿ' ಎಂಬ ಪಕ್ಷಿಯ ಗೂಡು. ಸರಿ, ಗೂಡಿನ ಹತ್ತಿಹತ್ತಿರ ಹೋದಂತೆ ಬಾಂಬ್‌ ಸಿಡಿದಂತಹ ಶಬ್ದ ಉಂಟಾಯಿತು. ತಡ ಮಾಡದೇ ನಾನು ಸೇನಾನಿ ಓಡಲು ಶುರು ಮಾಡಿದೆವು. ಭಯದಿಂದ ಆ ಸ್ಥಳದಿಂದ ಹೋದರೆ ಸಾಕಾಗಿತ್ತು. ಸರಿ, ಮತ್ತೆ ಬೆಳಗ್ಗೆ ಶಬ್ದ ಬಂದ ಜಾಗವನ್ನು ಹುಡುಕಿಕೊಂಡು ಹೋದೆವು. ಅಲ್ಲಿ ಕಡವೆ ಒಂದು ಸತ್ತು ಬಿದ್ದಿತ್ತು. ಅದರ ದೇಹವನ್ನು ಯಾವುದೋ ಪ್ರಾಣಿ ತಿಂದಂತೆ ಇತ್ತು. ಪಕ್ಕದಲ್ಲೇ ಹುಲಿಯ ಹೆಜ್ಜೆ ಗುರುತು ಕಾಣಿಸಿತು. ಹುಲ್ಲು ಬೆಳೆದ ಕಾರಣ ನಮಗೆ ಅಲ್ಲಿ ಹುಲಿ ಇದ್ದದ್ದು ಕಾಣಿಸಿರಲಿಲ್ಲ. ಹಾಗಾಗಿ ಹುಲಿ ನಮಗೆ 'ವಾರ್ನಿಂಗ್‌ ಬೆಲ್‌' ಎಂಬಂತೆ ದೊಡ್ಡದಾಗಿ ಘರ್ಜಿಸಿತ್ತು. ಆ ಕ್ಷ ಣ ನೆನೆದರೆ ಈಗಲೂ ಮೈ ಜುಮ್ಮೆನುತ್ತದೆ. ಹುಲಿ ನೋಡದೆ ಅದರ ಅನುಭವ ಪಡೆದ ಈ ಸಂಗತಿಯನ್ನು ನಾ ಎಂದಿಗೂ ಮರೆಯಲಾರೆ... ಹೀಗೆ ಹುಲಿಯೊಂದರ ಪಕ್ಕದಲ್ಲೇ ನಡೆದು ಹೋದ ಅನುಭವವನ್ನು ನೆನಪಿಸಿಕೊಳ್ಳುತ್ತಾರೆ ವನ್ಯಜೀವಿ ತಜ್ಞ ಕೃಪಾಕರ.
ಹುಲಿಯೆಂದರೆ ಹಾಗೆ. ನಾವೆಲ್ಲ ಅಂದುಕೊಳ್ಳುವಂತೆ, ಮಕ್ಕಳಿಗೆ ಕಥೆ ಹೇಳುವಾಗ 'ಹುಲಿ ಬಂದು ತಿಂದುಬಿಡುತ್ತದೆ' ಎನ್ನುವಂತೆ ಹುಲಿ ಸುಖಾಸುಮ್ಮನೇ ಎದುರಿಗೆ ಬಂದ ಮನುಷ್ಯನನ್ನೋ ಪ್ರಾಣಿಯನ್ನೋ ತಿಂದುಬಿಡುವುದಿಲ್ಲ. ಅದು ನರಭಕ್ಷ ಕನೂ ಅಲ್ಲ. ತನ್ನ ರಕ್ಷ ಣೆಗಾಗಿ ಆಕಸ್ಮಿಕವಾಗಿ ಮನುಷ್ಯನ ಮೇಲೆ ದಾಳಿ ಮಾಡುತ್ತದೆ ವಿನಃ ಉದ್ದೇಶಪೂರ್ವಕವಾಗಿ ಮನುಷ್ಯನನ್ನು ಕೊಂದಿಲ್ಲ. ಉತ್ತರಭಾರತಕ್ಕೆ ಹೋಲಿಸಿದರೆ ದಕ್ಷಿಣ ಭಾರತದಲ್ಲಿ ಹುಲಿ ದಾಳಿ ಕಡಿಮೆ ಎನ್ನುತ್ತಾರೆ ವನ್ಯಜೀವಿ ತಜ್ಞರು.ಹಾಗೆ ನೋಡಿದರೆ ಹುಲಿಯ ಬಗ್ಗೆ ನಮಗೆ ಗೊತ್ತಿರುವ ನಿಜಕ್ಕಿಂತ ಅದರ ಬಗ್ಗೆ ಕಪೋಲ ಕಲ್ಪಿತವಾಗಿ ಅಂದುಕೊಂಡಿರುವ ವಿಷಯಗಳೇ ಹೆಚ್ಚೇನೋ. ತಿಳಿಯಹೊರಟರೆ ಹುಲಿಯ ಜೀವನಕ್ರಮ ಬಲು ಕುತೂಹಲಕರ.
