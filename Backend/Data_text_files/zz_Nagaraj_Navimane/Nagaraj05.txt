ಫ್ಯಾಂಟಸಿ ಲೋಕದಲ್ಲಿ...
ಬಾಹುಬಲಿ ಚಿತ್ರವನ್ನು ನಾವು ಇಷ್ಟಪಟ್ಟು ನೋಡುತ್ತೇವೆ. ಹ್ಯಾರಿ ಪಾಟರ್‌ ಕಥಾಸರಣಿ ಮಕ್ಕಳಿಗಷ್ಟೇ ಅಲ್ಲ, ಹಿರಿಯರಿಗೂ ಪ್ರಿಯ. ಫ್ಯಾಂಟಸಿಯ ಈ ಲೋಕ ನಮಗೇಕೆ ಇಷ್ಟವಾಗುತ್ತದೆ?
ನಾಗರಾಜ್‌ ನವೀಮನೆ
ಅದು 1930ರ ಇಸವಿ. 'ಫ್ಯಾಂಟಸಿ' ಎಂಬ ಅಷ್ಟೇನೂ ಹೆಸರು ಮಾಡದ ಪುಸ್ತಕಗಳು ಆಗಷ್ಟೆ ಜೀವ ತಾಳುತ್ತಿದ್ದ ಸಮಯ. ಭಾರತಕ್ಕಿಂತ ಪಾಶ್ಚಿಮಾತ್ಯ ದೇಶಗಳಲ್ಲಿ ಆ ಪ್ರಮಾಣ ಸ್ವಲ್ಪ ಹೆಚ್ಚಿತ್ತು. ಜೆಆರ್‌ಆರ್‌ ಟೋಕಿನ್‌ ಮತ್ತು ಸಿ.ಎಸ್‌. ಲೀವಿಸ್‌ ಎಂಬ ಲೇಖಕರು ಫ್ಯಾಂಟಸಿ ಪುಸ್ತಕಗಳನ್ನು ಬರೆಯಲು ಶುರು ಮಾಡಿದ್ದರು. ಆಕ್ಸ್‌ಫರ್ಡ್‌ನ ಈಗಲ್‌ ಪಬ್‌ನಲ್ಲಿ ತಾವು ಬರೆದ ಪುಸ್ತಕವನ್ನು ಇನ್ನಷ್ಟು ಚೆನ್ನಾಗಿ ಹೇಗೆ ಬರೆಯಬಹುದೆಂದು ಚರ್ಚೆ ಮಾಡುತ್ತಿದ್ದರು. ಆಗಿನ ಕಾಲದ ವಿರ್ಮಶಕರು ಇವರು ಬರೆದ ಪುಸ್ತಕವನ್ನಾಗಲಿ, ಚರ್ಚೆಯನ್ನಾಗಲಿ ಗಂಭೀರವಾಗಿ ತೆಗೆದುಕೊಳ್ಳಲೇ ಇಲ್ಲ. ಬದಲಿಗೆ ಫ್ಯಾಂಟಸಿಯಂತಹ ಕಾಗೆ-ಗುಬ್ಬಕ್ಕನ ಕತೆಯನ್ನು ಯಾರು ಕೇಳುತ್ತಾರೆ. ಕೇಳಿದರೂ ನಂಬುವವರು ಯಾರು ಎಂದು ಮೂದಲಿಸಿದರು. ಆದರೆ, 20 ವರ್ಷದ ಹಿಂದೆ ಬಂದಂತಹ 'ಹ್ಯಾರಿ ಪಾಟರ್‌' ಪುಸ್ತಕ ಓದುಗರು ಮತ್ತು ಸಿನಿಮಾ ವಿರ್ಮಶಕರ ಅಭಿಪ್ರಾಯವನ್ನೇ ತಲೆಕೆಳಗೆ ಮಾಡಿಬಿಟ್ಟಿತು. ಜನ ಫ್ಯಾಂಟಸಿ ಪುಸ್ತಕವನ್ನು, ಸಿನಿಮಾವನ್ನು ಇಷ್ಟಪಟ್ಟು ಓದಿದರು, ನೋಡಿದರು. ನಿತ್ಯ ಅದೇ ಕಚೇರಿ, ಅದೇ ಕೆಲಸ, ಅದೇ ಮನೆ ಎಂದು ಸಪ್ಪೆ ಜೀವನ ನಡೆಸುತ್ತಿದ್ದ ಅವರಿಗೆ ಫ್ಯಾಂಟಸಿ ಸಿನಿಮಾಗಳು ಹೊಸ ಹುರುಪು, ಚೈತನ್ಯ ತಂದುಕೊಟ್ಟವು. ಫ್ಯಾಂಟಸಿ ಸಿನಿಮಾದಲ್ಲಿ ಬರುವ ಮ್ಯಾಜಿಕ್‌, ಆ್ಯಕ್ಷನ್‌, ಕಾಲ್ಪನಿಕ ಸನ್ನಿವೇಶಗಳು ಅವರನ್ನು ಆ ಮಟ್ಟಿಗೆ ಆಕರ್ಷಿಸಿದ್ದವು.
ಹೌದು, ಕಾಲದ ಹಕ್ಕಿ ತನ್ನ ಮಗ್ಗುಲನ್ನು ಬದಲಾಯಿಸಿದೆ. ಒಂದು ಕಾಲದಲ್ಲಿ ಫ್ಯಾಂಟಸಿ ಬರವಣಿಗೆಯನ್ನು ನೋಡಿ ನಕ್ಕಿದ್ದ ಮಂದಿಯೇ ಇಂದು ಫ್ಯಾಂಟಸಿ ಸಿನಿಮಾವನ್ನು ಒಪ್ಪಿಕೊಂಡಿದ್ದಾರೆ. ಪ್ರೇಕ್ಷಕ ಮಹಾಶಯನ ಸಿನಿಮಾ ನೋಡುವ ದೃಷ್ಟಿಕೋನ ಕೂಡ ಬದಲಾಗಿದೆ. ಹೊಸತನಕ್ಕೆ ನಾವು ತೆರೆದುಕೊಳ್ಳುತ್ತಿದ್ದೇವೆ. ಹ್ಯಾರಿ ಪಾಟರ್‌, ಜಂಗಲ್‌ಬುಕ್‌, ಟಾರ್ಜನ್‌, ಡ್ರ್ಯಾಗನ್‌, ಅವೆಂಜರ್‌, ಗೇಮ್‌ ಆಫ್‌ ಟೋನ್ಸ್‌ ಮುಂತಾದ ಫ್ಯಾಂಟಸಿ ಸಿನಿಮಾಗಳನ್ನು ಪ್ರೇಕ್ಷಕರು ಇಷ್ಟಪಟ್ಟು ನೋಡಿದ್ದಾರೆ. ಭಾರತದ ಮಟ್ಟಿಗೆ ಬಾಹುಬಲಿ ಸಿನಿಮಾದ ಎರಡೂ ಭಾಗಗಳು ಫ್ಯಾಂಟಸಿಯ ಹೊಸ ಲೋಕವನ್ನೇ ತೆರೆದಿಟ್ಟವು. ಕೇವಲ ಭಾರತದಲ್ಲಿ ಮಾತ್ರವಲ್ಲದೆ ಇಡೀ ವಿಶ್ವದಲ್ಲೇ ಇದು ದಾಖಲೆ ಮಾಡಿತು. ಪ್ರೇಕ್ಷಕರು ಬಾಹುಬಲಿಯನ್ನು ಒಪ್ಪಿಕೊಂಡರು. ಚಿತ್ರ ಕಾಲ್ಪನಿಕವಾದರೂ ಚಿತ್ರದಲ್ಲಿ ಬರುವ ನ್ಯಾಯನೀತಿ, ಧರ್ಮ ಪಾಲನೆ, ಹೆಣ್ಣನ್ನು ಗೌರವಿಸುವುದು ಹೇಗೆ? ಆಕೆಯ ಶೌರ್ಯ ಎಂಥದ್ದು ಮುಂತಾದ ಅಂಶಗಳ ಬಗ್ಗೆ ಸ್ವತಃ ಜನರೇ ಮಾತನಾಡಿಕೊಂಡರು. ಬಾಹುಬಲಿ ಸಿನಿಮಾದಲ್ಲಿ ಬರುವ ಕೋರ್ಟ್‌ ದೃಶ್ಯ, ಅರಮನೆ ವೈಭವ, ಆಧುನಿಕ ತಂತ್ರಜ್ಞಾನ ಬಳಸಿದ ಪರಿ, ಸಾವಿರಾರು ಸೈನಿಕರ ದಂಡು... ಅಬ್ಬಾ! ತೆರೆಯ ಮೇಲೆ ನೋಡುವ ಪ್ರೇಕ್ಷಕನ ಕಣ್ಣಿಗೆ ಇದು ನಿಜಕ್ಕೂ ಹಬ್ಬವೇ ಸರಿ! ಹಾಗೆ ನೋಡಿದರೆ ಫ್ಯಾಂಟಸಿ ಸಿನಿಮಾಗಳು ಕೇವಲ ಮನರಂಜನೆಯನ್ನು ಮಾತ್ರ ನೀಡುವುದಿಲ್ಲ. ಬದಲಿಗೆ ನಮ್ಮ ಯೋಚನೆ, ಚಿಂತನಾ ಪ್ರಜ್ಞೆಯನ್ನು ವಿಸ್ತರಿಸುವ ಕೆಲಸವನ್ನು ಮಾಡುತ್ತವೆ. ನಮ್ಮ ಆಲೋಚನಾ ಲಹರಿಯನ್ನು ಜೀವಂತವಾಗಿಡುತ್ತವೆ. ನಾವು ಜೀವನದಲ್ಲಿ ಏನನ್ನು ಆಗುವುದೇ ಇಲ್ಲ ಎಂದು ಭಾವಿಸಿರುತ್ತೇವೆಯೋ ಅದು ಫ್ಯಾಂಟಸಿಯಲ್ಲಿ ನಿಜವಾಗುತ್ತದೆ. ಒಬ್ಬ ಮೊಗ್ಲಿ, ಅವನ ಸ್ನೇಹಿತ ಬಾಲು, ಇವರಿಗೆ ಕಾಟ ಕೊಡುವ ಶೇರ್‌ಖಾನ್‌ ನಮಗೆ ಬದುಕಿನಲ್ಲಿ ನಾನಾ ಪಾಠ ಹೇಳುತ್ತಾ ಹೋಗುತ್ತಾರೆ. ಆನೆ ಮೇಲೆ ಬಾಹುಬಲಿ ಕೂರುವ ದೃಶ್ಯ, ಆಕಾಶದಲ್ಲಿ ಟ್ರೈನ್‌ ಓಡುವುದು, ಶಕ್ತಿಮಾನ್‌ನ ಸಾಹಸ... ಇವೆಲ್ಲಾ ನಮ್ಮ ಕಲ್ಪನಾಶಕ್ತಿಗೆ ಇರುವ ಮಿತಿಯನ್ನು ತೊಡೆದು ಹಾಕುತ್ತಾ ಸಾಗುತ್ತವೆ. ಹಾಗಾಗಿ ಫ್ಯಾಂಟಸಿಯನ್ನು 6 ವರ್ಷದ ಮಗುವಿನಿಂದ ಹಿಡಿದು 60 ವರ್ಷದ ವೃದ್ಧರೂ ಇಷ್ಟಪಡುತ್ತಾರೆ.
ನಮಗ್ಯಾಕೆ ಫ್ಯಾಂಟಸಿ ಸಿನಿಮಾ ಇಷ್ಟ?
ಆಧುನಿಕ ಯುಗದಲ್ಲಿ ಎಲ್ಲವೂ ಸೂಪರ್‌ ಸ್ಪೀಡ್‌. ಧಾವಂತ ನಮ್ಮ ಬದುಕನ್ನು ಆವರಿಸಿದೆ. ನಿತ್ಯ ಕಚೇರಿ, ಮನೆ, ಮಕ್ಕಳು, ಓದು ಅಂತ ಕಾಲ ಕಳೆಯುವ ಮನುಷ್ಯ ಒಂದು ಆರಾಮದಾಯಕ ಸಂದರ್ಭಕ್ಕಾಗಿ ಸದಾ ಹಾತೊರೆಯುತ್ತಿರುತ್ತಾನೆ. ಹೀಗಿರುವಾಗ ಫ್ಯಾಂಟಸಿ 'ಸಿನಿಮಾಗಳು ಬದುಕು ಇಷ್ಟೆನಾ' ಎಂಬ ಅವನ ಭಾವನೆಯನ್ನು ಬದಲು ಮಾಡುತ್ತದೆ. ನಕಾರಾತ್ಮಕ ಅಂಶಗಳನ್ನು ತೆಗೆದು ಸಕಾರಾತ್ಮಕ ಅಂಶಗಳನ್ನು ತುಂಬುತ್ತದೆ. ನಮ್ಮೊಳಗಿನ ಎಮೋಷನ್‌ ಅನ್ನು ಹೊರ ಬರಲು ಉತ್ತೇಜಿಸುತ್ತದೆ. ಇದರಿಂದ ನಮ್ಮ ಮನಸ್ಸು ಕೂಡ ಹಗುರಾಗುತ್ತದೆ. ಏಲಿಯನ್ಸ್‌, ಸೂಪರ್‌ ಪವರ್‌, ಸಿಂಡ್ರೆಲಾ, ಮ್ಯಾಜಿಕ್‌, ಜಂಗಲ್‌ಬುಕ್‌ ನಮ್ಮನ್ನು ಮನುಷ್ಯನಾಗಿ ಉಳಿಯಲು ಪ್ರೇರೇಪಿಸುತ್ತವೆ. ರಾಮಾಯಾಣ, ಮಹಾಭಾರತದಂತಹ ಕತೆಗಳು ನಮ್ಮನ್ನು ಆಕರ್ಷಿಸಲು ಇದೇ ಕಾರಣ. ಫ್ಯಾಂಟಸಿ ಫಿಲಾಸಫಿಯನ್ನು ಕಟ್ಟಿಕೊಡುತ್ತದೆ. ನಮ್ಮೊಳಗೆ ಮೂಡುವ ಪ್ರಶ್ನೆಗಳಿಗೆ ಉತ್ತರಿಸುತ್ತಾ ಹೋಗುತ್ತದೆ. ನೋವಿಗೆ ಗುಳಿಗೆಯಾಗಿ, ಸಾಧನೆಗೆ ಪ್ರೇರಣೆ ನೀಡುತ್ತದೆ. ಚೌಕಟ್ಟು ದಾಟಿ ಯೋಚಿಸುವಂತೆ ಮಾಡಲು, ಪ್ರಪಂಚವನ್ನು ಬೇರೆ ದೃಷ್ಟಿಕೋನದಿಂದ ನೋಡಲು ಸಹಕಾರಿಯಾಗುತ್ತದೆ. ಬೇರೆ ಬೇರೆ ಸನ್ನಿವೇಶದಲ್ಲಿ ಹೇಗೆ ಯೋಚಿಸಬೇಕೆಂಬ ದ್ವಂದ್ವಕ್ಕೆ ಪರಿಹಾರ ಒದಗಿಸುತ್ತದೆ.
ಅಜ್ಜಿ ಕತೆಯೇ ಮೂಲ!
ಫ್ಯಾಂಟಸಿ ಮನುಷ್ಯನಿಗೆ ತೀರಾ ಹೊಸ ವಿಚಾರವೇನೂ ಅಲ್ಲ. ಅದು ಅವನಿಗೆ ಬಾಲ್ಯದಿಂದಲೇ ದಕ್ಕಿರುತ್ತದೆ. ಅಜ್ಜಿ ಹೇಳುವ ಕತೆಯೇ ಅದರ ಮೊದಲ ಬುನಾದಿ. ಒಂದೂರಲ್ಲಿ ಒಬ್ಬ ರಾಜ ಇರುತ್ತಾನೆ. ಅವನು ಏಳು ಕೋಟೆಯಾಚೆ ವಾಸ ಮಾಡುತ್ತಿರುತ್ತಾನೆ ಎಂದು ಶುರುವಾಗುವ ಕತೆ ನಮ್ಮನ್ನು ರಾಜನೂರಿಗೆ ಕರೆದುಕೊಂಡು ಹೋಗಿರುತ್ತದೆ. ರಾಜನ ಕತೆಯಲ್ಲಿ ನಾವು ನಮ್ಮನ್ನು ಕಂಡುಕೊಂಡಿರುತ್ತೇವೆ. ಇನ್ನು ಜನಪದ ಕತೆಗಳು ಇದನ್ನು ಮತ್ತಷ್ಟು ಪುಷ್ಟೀಕರಿಸುತ್ತವೆ. ಭಾಗ್ಯದ ಬಳೆಗಾರ, ಮಾಯದಂಥ ಮಳೆ... ಇನ್ನಿತರ ಕತೆಗಳನ್ನು ಕೇಳುತ್ತಲೇ ನಾವು ಕಲ್ಪನೆಗೆ ಜಾರಿರುತ್ತೇವೆ. ಪ್ರಪಂಚದಲ್ಲಿ ಸಣ್ಣ ಸಣ್ಣ ಸಮುದಾಯ, ಸಂಸ್ಕೃತಿ ಉಳಿದಿವೆ ಎಂದರೆ ಅದಕ್ಕೆ ಜನಪದ ಕತೆಗಳೇ ಕಾರಣ ಎಂಬುದನ್ನು ಸಂಶೋಧನೆಯೂ ದೃಢಪಡಿಸಿದೆ. 'ಫ್ಯಾಂಟಸಿ ಸಿನಿಮಾಗಳು ಹೆಚ್ಚು ಇಷ್ಟವಾಗಲು ಕಾರಣ ಅವು ನಮ್ಮ ಬಾಲ್ಯವನ್ನು ನೆನಪಿಸುತ್ತವೆ. ನಮ್ಮ ಚಿಂತನೆ, ಸಂಸ್ಕೃತಿ ಬಗ್ಗೆ ಮಾತನಾಡುತ್ತವೆ. ನಮ್ಮ ಇತಿಹಾಸ, ಬೇರಿನ ಬಗ್ಗೆ ಯೋಚಿಸುವಂತೆ ಮಾಡುತ್ತವೆ,' ಎನ್ನುತ್ತಾರೆ ಬಾಲಿವುಡ್‌ನ ನಿರ್ದೇಶಕ ಶೇಖರ್‌ ಕಪೂರ್‌.
ಕೋಟ್‌
ಬಾಲ್ಯದಲ್ಲೇ ನಮಗೆ ಎಲ್ಲಾವನ್ನು ಗ್ರಹಿಸುವ ಸಾರ್ಮಥ್ಯ ಇರುವುದಿಲ್ಲ. ಫ್ಯಾಂಟಸಿ ಸಿನಿಮಾಗಳು ಆ ಜಾಗವನ್ನು ತುಂಬುತ್ತವೆ. ಕಾಗೆ-ಗುಬ್ಬಕ್ಕನ ಕತೆ ಹೇಳಿ ರೋಮಾಂಚಿತರಾಗುತ್ತೇವೆ. ಇದರಿಂದ ಪ್ರಾಣಿಗಳನ್ನು ಪ್ರೀತಿಸಲು ಶುರು ಮಾಡುತ್ತೇವೆ. ಸಾಧ್ಯತೆ ಎಲ್ಲಾ ಸಂದರ್ಭದಲ್ಲೂ ಇದೆ ಎಂಬ ಭಾವನೆ ಮೂಡುತ್ತದೆ. ಚಿತ್ರಮಂದಿರಗಳೇ ಇಲ್ಲದ ಕಾಲದಲ್ಲೇ ಕೇವಲ ಕತೆಯನ್ನು ಕೇಳಿ ಕಲ್ಪಿಸಿಕೊಂಡ ಮನಸ್ಸಿಗೆ ಸಹಜವಾಗಿಯೇ ಫ್ಯಾಂಟಸಿ ಸಿನಿಮಾಗಳು ಇಷ್ಟವಾಗುತ್ತವೆ.
- ಡಾ. ರವೀಂದ್ರ, ಮನಃಶಾಸ್ತ್ರಜ್ಞರು
ಫ್ಯಾಂಟಸಿ ಸಿನಿಮಾಗಳನ್ನು ನೋಡಲು ಖುಷಿಯಾಗುತ್ತದೆ. ಇದು ನಮ್ಮ ಆಲೋಚನಾ ಕ್ರಮವನ್ನು ವಿಸ್ತರಿಸುತ್ತದೆ. ನಾವು ಯಾವುದನ್ನು ಆಗುವುದಿಲ್ಲ ಎಂದು ಭಾವಿಸಿರುತ್ತೇವೋ ಅದು ಫ್ಯಾಂಟಸಿಯಲ್ಲಿ ನಿಜವಾಗಿರುತ್ತದೆ. ಹಾಗಾಗಿ ನಾವು ಹೊಸ ಕೆಲಸ ಮಾಡಲು ಇದು ಪ್ರೇರಣೆ ನೀಡುತ್ತದೆ.
- ದಿಯಾ, ವಿದ್ಯಾರ್ಥಿನಿ


