ಹುಲಿ ಸಂರಕ್ಷ ಣೆಯಾದರೆ ಕಾಡು ಸಮೃದ್ಧ!ನಮಗಾಗಿ ಹುಲಿ ಸಂರಕ್ಷ ಣೆ ಮಾಡಬೇಕಿದೆ. ಹುಲಿ ಸಂರಕ್ಷಿತವಾದರೆ ಕಾಡು ಚೆನ್ನಾಗಿರುತ್ತದೆ. ಪ್ರಾಕೃತಿಕ ಸಮತೋಲನಕ್ಕೂ ಇದು ಸಹಕಾರಿ. ಒಂದು ಕಾಡಿನಲ್ಲಿ ಹುಲಿಗಳು ಹೆಚ್ಚಿನ ಸಂಖ್ಯೆಯಲ್ಲಿ ಇವೆ ಎಂದರೆ ಆ ಕಾಡು ಚೆನ್ನಾಗಿ ಇದೆ ಎಂದರ್ಥ ಎನ್ನುತ್ತಾರೆ ತಜ್ಞರು. 'ಹುಲ್ಲಿನ ಸಾಂದ್ರತೆ, ಮರಗಳ ಸಾಂದ್ರತೆ ಸೇರಿದಂತೆ ಜಿಂಕೆ, ಕಡವೆ ಎಷ್ಟಿವೆ ಎಂದು ಹುಲಿ ಗಣತಿಯಲ್ಲಿ ಮಾಹಿತಿ ಕಲೆ ಹಾಕುತ್ತೇವೆ. ಕಾಡು ಚೆನ್ನಾಗಿದ್ದರೆ ಉತ್ತಮವಾಗಿ ಬೆಳೆ ಆಗುತ್ತದೆ. ಇದರಿಂದ ಅಂತರ್ಜಲ ವೃದ್ಧಿಸುತ್ತದೆ. ಹುಲಿ ಇರುವ ಜಾಗದಲ್ಲಿ ಪಕ್ಷಿ, ಕೀಟ, ಕಾಡು ಪ್ರಾಣಿಗಳು ಸಮೃದ್ಧ ವಾಗಿರುತ್ತವೆ. ಬಯೋ ಸಿಸ್ಟಂ ಕೂಡ ಚೆನ್ನಾಗಿರುತ್ತದೆ,' ಎನ್ನುತ್ತಾರೆ ವನ್ಯಜೀವಿ ತಜ್ಞ ರಾಜ್‌ ಕುಮಾರ್‌.ಒಂದುಕಡೆ ಹುಲಿ ಸಂರಕ್ಷ ಣೆ ಬಗ್ಗೆ ಸರಕಾರ ಮತ್ತು ಅರಣ್ಯ ಇಲಾಖೆಯಿಂದ ಸಾಕಷ್ಟು ಕಾರ್ಯಕ್ರಮವನ್ನು ಹಮ್ಮಿಕೊಳ್ಳಲಾಗುತ್ತಿದೆ. ಮತ್ತೊಂದೆಡೆ ಮಾನವ ಮತ್ತು ಹುಲಿ ಸಂಘರ್ಷ ಹೆಚ್ಚಾಗುತ್ತಲೇ ಇದೆ. ಕಾಡು ಕಡಿಮೆಯಾದಂತೆ ಕಾಡಂಚಿನ ಭಾಗದಲ್ಲಿ ಬರುವ ಹಳ್ಳಿಗಳಿಗೆ ಆಹಾರ ಹುಡುಕಿಕೊಂಡು ಹುಲಿಗಳು ಬರುತ್ತಿರುವುದು ಸದ್ಯದ ಆತಂಕ. ನಾಯಿ, ಕುರಿ, ಹಸುಗಳ ಮೇಲೆ ದಾಳಿ ಮಾಡುತ್ತಿರುವುದು ಗ್ರಾಮಸ್ಥರಲ್ಲಿ ಭಯದ ವಾತಾವರಣ ಉಂಟು ಮಾಡಿದೆ. ಒತ್ತುವರಿ ಸಮಸ್ಯೆಯಿಂದ ಹುಲಿಗಳ ಆವಾಸ ಸ್ಥಾನಕ್ಕೆ ಕುತ್ತು ಬಂದಿದೆ. ಹೀಗಾಗಿ ಹುಲಿಗಳು ಕಾಡಿನಿಂದ ಹೊರಬರುತ್ತಿವೆ. ಸಂಶೋಧನೆಯೊಂದರ ಪ್ರಕಾರ ಶೇ. 90 ರಷ್ಟು ಹುಲಿಗಳು ಹಸಿವಿನಿಂದಲೇ ಮೃತಪಡುತ್ತವೆ.
ದೇಶದ ಹುಲಿಗಳ ಸಂರಕ್ಷ ಣೆಗಾಗಿ 1973ರಲ್ಲಿ ಪ್ರಾಜೆಕ್ಟ್ ಟೈಗರ್‌ ಅಸ್ತಿತ್ವಕ್ಕೆ ಬಂತು. ನಂತರ ಇದು ರಾಷ್ಟ್ರೀಯ ಹುಲಿ ಸಂರಕ್ಷ ಣಾ ಪ್ರಾಧಿಕಾರವಾಗಿ ಬದಲಾಗಿ ಹುಲಿಗಳ ಉಳಿವಿಗಾಗಿ ಕೆಲಸ ಮಾಡುತ್ತಿದೆ. ಸ್ಪೆಷಲ್‌ ಟೈಗರ್‌ ಪ್ರೊಟೆಕ್ಷ ನ್‌ ಪೋರ್ಸ್‌ ದೇಶದಲ್ಲೇ ಮೊದಲ ಬಾರಿಗೆ ಬಂಡೀಪುರ ಮತ್ತು ನಾಗರಹೊಳೆಯಲ್ಲಿ ಜಾರಿಗೆ ತರಲಾಗಿದೆ.
ವನ್ಯಜೀವಿಪ್ರಿಯರ ಕಣ್ಮಣಿ ಪ್ರಿನ್ಸ್‌!ಬಂಡೀಪುರ ರಾಷ್ಟ್ರೀಯ ಉದ್ಯಾನದಲ್ಲಿ 'ಪ್ರಿನ್ಸ್‌' ಎಂಬ ಗಂಡು ಹುಲಿ ಹೆಸರುವಾಸಿಯಾಗಿತ್ತು. 12 ವರ್ಷ ವಯಸ್ಸಿನ ಪ್ರಿನ್ಸ್‌ 14 ಚದರ ಕಿ.ಮೀ. ವ್ಯಾಪ್ತಿಯಲ್ಲಿ ಬಂಡೀಪುರ, ಕುಂದಕೆರೆ, ಜಿ.ಎಸ್‌.ಬೆಟ್ಟ ಸೇರಿದಂತೆ ದೊಡ್ಡ ಗಡಿಯನ್ನೇ ತನ್ನದಾಗಿಸಿಕೊಂಡಿತ್ತು. ಪ್ರಿನ್ಸ್‌ ನೋಡಲು ದೇಶ-ವಿದೇಶಗಳಿಂದ ಪ್ರವಾಸಿಗರು ಬರುತ್ತಿದ್ದರು. ವಾರದಲ್ಲಿ 2-3 ಬಾರಿ ಸಫಾರಿ ವೇಳೆ ಪ್ರಿನ್ಸ್‌ ಕಾಣಿಸಿಕೊಳ್ಳುತ್ತಿತ್ತು. ಬೇರೆ ಹುಲಿಗಳಂತೆ ಪ್ರವಾಸಿಗರನ್ನು ನೋಡಿ ಹೆದರದೆ ಸುಮಾರು ಗಂಟೆಗಳ ಕಾಲ ಸಫಾರಿ ದಾರಿಯಲ್ಲಿ ರಾಜನಂತೆ ನಡೆದುಕೊಂಡು ಹೋಗುತ್ತಿತ್ತು. ಛಾಯಾಚಿತ್ರಕಾರರು ಮತ್ತು ಅರಣ್ಯ ಇಲಾಖೆಗೂ ಪ್ರಿನ್ಸ್‌ ಮೆಚ್ಚಿನ ಹುಲಿಯಾಗಿತ್ತು. ಕಳೆದ ವರ್ಷ ಪ್ರಿನ್ಸ್‌ ಮೃತಪಟ್ಟಿತು.

