
ನಿತ್ಯ ಹೊಸತು ರಂಗಭೂಮಿ

ಆನ್‌ಲೈನ್‌ ಬೊಗಸೆಯಲ್ಲೇ ಜಗತ್ತನ್ನು ತೆರೆದಿಡುತ್ತದೆ. ಸಿನಿಮಾ ನೋಡಲೂ ಥಿಯೇಟರ್‌ಗೆ ಹೋಗಬೇಕಿಲ್ಲ. ಹಾಗಿದ್ದರೆ ನಾಟಕ ನೋಡುವವರುಂಟೇ? ಈ ಸಂದೇಹಕ್ಕೆ ಆಸ್ಪದವಿಲ್ಲ. ರಂಗಾಸಕ್ತರು ಇಂದಿಗೂ ಇದ್ದಾರೆ. ರಂಗಭೂಮಿಯೂ ನಿತ್ಯ ಹೊಸದಾಗೇ ಇದೆ.
ನಾಗರಾಜ್‌ ನವೀಮನೆಅದು ಮಾಗಿಯ ತಿಂಗಳ ರಾತ್ರಿ. ಮೈ ಕೊರೆಯುವ ಚಳಿ. ಮನೆಯೊಳಗೆ ಕಂಬಳಿ ಹೊದ್ದು ಮಲಗಿದರೆ ಸಾಕೆಂಬ ಭಾವ. ಆದರೂ ಅಲ್ಲೊಂದಷ್ಟು ಮಂದಿ ಸ್ವೆಟರ್‌, ಜಾಪೆಯೊಂದಿಗೆ ಬಂದಿದ್ದರು. ಯಾವುದೇ ವಯಸ್ಸಿನ ಹಂಗಿರಲಿಲ್ಲ. ಮಕ್ಕಳಿಂದ ಹಿಡಿದು ಯುವಕರು, ಮಹಿಳೆಯರು, ಹಿರಿಯ ನಾಗರಿಕರು ರಾತ್ರಿಪೂರ ಎವೆ ಮುಚ್ಚದೆ ದೃಶ್ಯ ವೈಭವ ಕಣ್ತುಂಬಿಕೊಂಡರು. ನಾಟಕ ಮುಗಿದಾಗ ಬೆಳಗ್ಗೆ 6 ಗಂಟೆ. ಅಂದು ಆ ನಾಟಕದಲ್ಲಿ ಅಭಿನಯಿಸಿದ್ದ ಎಲ್ಲಾ ರಂಗಭೂಮಿ ಕಲಾವಿದರಿಗೆ ರಂಗಾಸಕ್ತರೆಲ್ಲ ಎದ್ದು ನಿಂತು ಚಪ್ಪಾಳೆ ತಟ್ಟಿ ಪೋತ್ಸಾಹ ನೀಡಿದರು. ಹಾಗೇ ರಾತ್ರಿಯೆಲ್ಲ ನಿದ್ರೆ ಮಾಡದೆ ರಂಗಾಸಕ್ತರು ನೋಡಿದ ನಾಟಕದ ಹೆಸರು 'ಮಲೆಗಳಲ್ಲಿ ಮದುಮಗಳು'.ಹೌದು! ರಂಗಭೂಮಿಯ ನಿಜವಾದ ಶಕ್ತಿ ಅಂದರೆ ಇದು. ಸಿನಿಮಾ, ಆನ್‌ಲೈನ್‌, ವೆಬ್‌ ಮೀಡಿಯಾ, ಇ ಪೇಪರ್‌... ಇವೆಲ್ಲದರ ನಡುವೆಯೂ ರಂಗಭೂಮಿ ಕುಂದಿಲ್ಲ ಎಂಬುದಕ್ಕೆ 'ಮಲೆಗಳಲ್ಲಿ ಮಧುಮಗಳು' ನಾಟಕಕ್ಕೆ ಸಿಕ್ಕ ಅಭೂತಪೂರ್ವ ಪ್ರತಿಕ್ರಿಯೆಯೇ ಸಾಕ್ಷಿ. ವರ್ಷಗಳು ಉರುಳಿದಂತೆ ರಂಗಭೂಮಿ ನಶಿಸಿ ಹೋಗುತ್ತದೆ, ನಾಟಕ ನೋಡಲು ಜನ ಬರುವುದಿಲ್ಲ ಎಂಬ ಗೊಣಗಾಟದ ಮಧ್ಯೆಯೇ ರಂಗಭೂಮಿ ಹೊಸಹೊಸ ರೂಪಾಂತರದೊಂದಿಗೆ ಸಶಕ್ತವಾಗಿ ಮತ್ತಷ್ಟು ವಿನೂತನವಾಗಿ ಬೆಳೆಯುತ್ತಿದೆ. ಟಿವಿ ಮಾಧ್ಯಮ ಬಂದಾಗ ನಾಟಕಗಳನ್ನು ಯಾರು ನೋಡುತ್ತಾರೆ ಎಂದು ಅನೇಕರು ಜರಿದಿದ್ದರು. ಇನ್ನು ಸಿನಿಮಾರಂಗ ಕಾಲಿಟ್ಟಾಗಲ್ಲಂತೂ ರಂಗಭೂಮಿ ಕತೆ ಮುಗಿದೇ ಹೋಯಿತು ಎಂದು ಹಲವು ಮಂದಿ ವಾದ ಮಂಡಿಸಿದ್ದರು. ಆದರೆ, ರಂಗಭೂಮಿ ನಿಂತ ನೀರಾಗಲೇ ಇಲ್ಲ. ಸಮೃದ್ಧವಾಗಿ ಹಬ್ಬುತ್ತಾ ಸಮಾಜ ಕಟ್ಟುತ್ತಲೇ ಹೋಯಿತು. ಇವತ್ತಿಗೂ ರಾಜಧಾನಿ ಬೆಂಗಳೂರಿನಿಂದ ಹಿಡಿದು ಸಾಂಸ್ಕೃತಿಕ ನಗರಿ ಮೈಸೂರು, ಧಾರವಾಡ, ಶಿವಮೊಗ್ಗ, ಹುಬ್ಬಳ್ಳಿಯಂತಹ ಮಹಾನಗರಿಗಳಲ್ಲಿ ಹವ್ಯಾಸಿ ರಂಗತಂಡಗಳು ತಲೆ ಎತ್ತುತ್ತಲೇ ಇವೆ. ವೃತ್ತಿ ರಂಗಭೂಮಿಯಿಂದ ಹಿಡಿದು ರಂಗಾಯಣದಂತಹ ಸ್ವಾಯತ್ತ ಸರಕಾರಿ ಸಂಸ್ಥೆಗಳು ಹೊಸ ಹೊಸ ಪ್ರಯೋಗಗಳಿಗೆ ತಮ್ಮನ್ನು ತೆರೆದುಕೊಳ್ಳುತ್ತಿವೆ.
ನೂರಾರು ಪ್ರಯೋಗರಂಗಭೂಮಿ ಎಂಬ ಪರಿಕಲ್ಪನೆ ಗ್ರೀಕ್‌ನಲ್ಲಿ ಮೊದಲು ಹುಟ್ಟಿದ್ದು. ನಂತರ ಅದು ವಿಸ್ತಾರಗೊಳ್ಳುತ್ತಾ ಹೋಯಿತು. ಬೀದಿ ನಾಟಕಗಳು, ಕಂಪನಿ ನಾಟಕಗಳು, ಪೌರಾಣಿಕ ನಾಟಕಗಳನ್ನು ಜನ ಇಷ್ಟುಪಟ್ಟು ಇವತ್ತಿಗೂ ನೋಡುತ್ತಾರೆ. ಸಾಮಾಜಿಕ ನಾಟಕಗಳು, ಸಮಕಾಲೀನ ತಲ್ಲಣಗಳಿಗೂ ರಂಗಭೂಮಿ ಸ್ಪಂದಿಸುವ ಗುಣವಿಶೇಷ ಹೊಂದಿದೆ. ಮಕ್ಕಳ ನಾಟಕಗಳಿಂದ ಹಿಡಿದು ಮಹಿಳಾ ಪರ ಧ್ವನಿ ಎತ್ತುವ ನಾಟಕಗಳಿಗೆ ಕೊರತೆ ಏನೇನಿಲ್ಲ. ಕನ್ನಡ ರಂಗಭೂಮಿಯಲ್ಲಿ ನಿರಂತರ ಪ್ರಯೋಗಗಳು ನಡೆಯುತ್ತಲೇ ಇವೆ. ಸಾಕಷ್ಟು ಕಾದಂಬರಿ, ಕತೆಗಳು ನಾಟಕ ರೂಪ ಪಡೆದುಕೊಳ್ಳುತ್ತಿವೆ. ಇದಕ್ಕೆ ಉತ್ತಮ ಉದಾಹರಣೆ ಕುವೆಂಪು ಅವರ ರಚನೆಯ 'ಮಲೆಗಳಲ್ಲಿ ಮದುಮಗಳು'. ಇದು 9 ಗಂಟೆ ಕಾಲ ನಡೆದ ದೀರ್ಘ ನಾಟಕ. 80ಕ್ಕೂ ಹೆಚ್ಚು ಪ್ರದರ್ಶನವನ್ನು ಮೈಸೂರು ಮತ್ತು ಬೆಂಗಳೂರಿನಲ್ಲಿ ಕಂಡಿದೆ. ಇನ್ನು ಕುವೆಂಪು ಅವರ 'ಶ್ರೀರಾಮಾಯಣ ದರ್ಶನಂ' ಕೂಡ 5 ಗಂಟೆಯ ನಾಟಕ. ಮಂಡ್ಯದಲ್ಲಿ ನಡೆದ ಅಹೋರಾತ್ರಿ ದ್ರಾವಿಡ ನಾಟಕ ಪ್ರಯೋಗ ಮರೆಯಲು ಸಾಧ್ಯವಿಲ್ಲ.
ಸಮಕಾಲೀಕ ಬದಲಾವಣೆಗೆ ತಕ್ಕಂತೆ ಇಂದು ನಾಟಕಗಳು ತಯಾರಾಗುತ್ತಿವೆ. ರಂಗಭೂಮಿ ರಚನಾತ್ಮಕ ಮಾದರಿಯಲ್ಲ. ಅದು ಸೃಜನಶೀಲ ಮಾಧ್ಯಮ. ಕೋಟಗಾನಹಳ್ಳಿ ರಾಮಯ್ಯ ಅವರ 'ಮತ್ತೆ ಏಕಲವ್ಯ', ಕೆ.ವೈ. ನಾರಾಯಣಸ್ವಾಮಿ ಅವರ ಅನಭಿಜ್ಞ ಶಾಕುಂತಲ ನಾಟಕಗಳು ಹೊಸಮೈಲಿಗಲ್ಲನ್ನೇ ಸ್ಥಾಪಿಸಿದವು. ಮಂಗಳಮುಖಿ ರೇವತಿ ಅವರ ಬದುಕನ್ನು ಆಧರಿಸಿದ ಬದುಕು ಬಯಲು ನಾಟಕವನ್ನು ನಮ್ಮ ಸಮಾಜ ಸ್ವೀಕರಿಸಿತು. ಸಲಿಂಗಕಾಮದಿಂದ ಹಿಡಿದು ತೃತೀಯಲಿಂಗಿಗಳ ಸಮುದಾಯ ತಲ್ಲಣಗಳಿಗೂ ರಂಗಭೂಮಿ ಕನ್ನಡಿ ಹಿಡಿದಿದೆ. ಬದುಕಿನ ಪಾಠ ಹೇಳುತ್ತಲೇ ಜೀವನಪ್ರೀತಿ ಉಣಬಡಿಸುತ್ತಿದೆ.ಕಮರ್ಷಿಯಲ್‌ ಆಗದಿರಲಿಕಾಲದ ಹಕ್ಕಿ ತನ್ನ ಮಗ್ಗುಲನ್ನು ಬದಲಾಯಿಸಿದೆ. 10 ವರ್ಷದ ಹಿಂದೆ ಇದ್ದಂತಹ ರಂಗಭೂಮಿ ಈಗಿಲ್ಲ. ನಾಟಕದಿಂದ ಹಿಡಿದು ಕಲಾವಿದರು, ಕಥಾವಸ್ತು, ಪ್ರದರ್ಶನÜ, ರಂಗಪರಿಕರ, ತಂತ್ರಜ್ಞಾನ, ಟಿಕೆಟ್‌ ವ್ಯವಸ್ಥೆ ಎಲ್ಲವೂ ಬದಲಾಗುತ್ತಿದೆ. ಮೂರು ಗಂಟೆ ಸಿನಿಮಾ ನೋಡಲು ಹಿಂದೆಮುಂದೆ ನೋಡುವ ಮಂದಿ ನಾಟಕವನ್ನು 9 ಗಂಟೆಯಾದರೂ ತಾಳ್ಮೆಯಿಂದ ವೀಕ್ಷಿಸುತ್ತಾರೆ. ಶೇಕ್ಸ್‌ಪಿಯರ್‌ನಿಂದ ಹಿಡಿದು ಬಸವಣ್ಣ, ಅಕ್ಕಮಹಾದೇವಿ, ಸೀತೆ, ರಾಮ, ಊರ್ಮಿಳೆ ಎಲ್ಲರೂ ರಂಗರೂಪಕ್ಕೆ ಬಂದಿದ್ದಾರೆ. ಕಮರ್ಷಿಯಲ್‌ ಆಗದಂತೆ ನೋಡಿಕೊಳ್ಳಬೇಕಿದೆ ಎಂಬ ಆಶಯ ಹಲವರದ್ದು.
'ಇಂದು ಸಾಕಷ್ಟು ಯುವ ಸಮೂಹ ಹವ್ಯಾಸಿ ರಂಗಭೂಮಿ ತಂಡ ಕಟ್ಟಿಕೊಂಡು ನಾಟಕ ಮಾಡುತ್ತಿದ್ದಾರೆ. ಕೆಲವೊಂದು ಪ್ರದೇಶದಲ್ಲಿ ರಂಗಭೂಮಿ ಸಾಕಷ್ಟು ಚಟುವಟಿಕೆಯಿಂದ ಕೆಲಸ ಮಾಡುತ್ತಿದೆ. ಆದರೆ, ರಂಗಮಂದಿರಗಳೇ ಕಡಿಮೆಯಾಗಿದೆ. ಪ್ರದರ್ಶನ ಮಾಡಲು ಥಿಯೇಟರ್‌ ಸಿಗುತ್ತಿಲ್ಲ. ರಂಗಮಂದಿರ ನಿರ್ಮಾಣವಾಗಿ, ಕಡಿಮೆ ಬೆಲೆಗೆ ಸಿಕ್ಕರೆ ಸಾಕಷ್ಟು ಅನುಕೂಲ ಆಗುತ್ತದೆ,' ಎಂದು ಹಿರಿಯ ರಂಗಕರ್ಮಿಗಳು ಅಭಿಪ್ರಾಯಪಡುತ್ತಾರೆ.ಇಂದಿನ ರಂಗಭೂಮಿ ಕಲಾವಿದರ ಮುಂದೆ ತೊಡಕುಗಳು ನೂರೆಂಟು ಇರಬಹುದು. ಆದರೆ, ಅವರ ರಂಗಪ್ರೀತಿಗೆ ಇವೆಂದೂ ಅಡ್ಡಿಯಾಗಿಲ್ಲ. ವಿವಿಧ ವೃತ್ತಿಗಳನ್ನು ನಿರ್ವಹಿಸುತ್ತಲೇ ಅಭಿನಯದ ಪ್ರೀತಿಯಿಂದ ಅದಕ್ಕಾಗಿ ತನು ಮನ ಧನ ಮೀಸಲಿರಿಸಿ ಬರುವವರು, ಅದನ್ನು ವೀಕ್ಷಿಸಲು ಬರುವ ದೊಡ್ಡ ಸಮೂಹವೇ ಇದೆ. ಅದಕ್ಕಾಗಿಯೇ ರಂಗಭೂಮಿ ನಿತ್ಯವೂ ಹೊಸದಾಗಿಯೇ ಉಳಿದಿದೆ.ಕೋಟ್‌ರಂಗಭೂಮಿ ಶಿಕ್ಷಣ ಮಕ್ಕಳಿಗೆ ಸಿಗಲಿ
ರಂಗಭೂಮಿ ಸಾಮಾಜಿಕ ಸಂದೇಶ ಸಾರುವ ಕೆಲಸವನ್ನು ಮೊದಲಿನಿಂದಲೂ ಮಾಡಿಕೊಂಡು ಬರುತ್ತಿದೆ. ಬದಲಾದ ಕಾಲಘಟ್ಟಕ್ಕೆ ಪೂರಕವಾಗಿ ಕೆಲಸ ಮಾಡುತ್ತಿದೆ. ಆದರೆ, ಪೂರ್ಣ ಪ್ರಮಾಣದಲ್ಲಿ ಮಕ್ಕಳಿಗೆ ರಂಗಭೂಮಿ ಶಿಕ್ಷಣ ಸಿಗುತ್ತಿಲ್ಲ. ಈ ಕೆಲಸ ಆಗಬೇಕಿದೆ. ಗುರುಗಳು ಶಿಷ್ಯರನ್ನು ಸೃಷ್ಟಿಸುವ ಪರಂಪರೆ ಹುಟ್ಟಬೇಕಿದೆ. ನಾಟಕಗಳು ಕಮರ್ಷಿಯಲ್‌ ಆಗದಂತೆ ನೋಡಿಕೊಳ್ಳಬೇಕಿದೆ. ಶಾಂತಿ, ಪ್ರೀತಿ ಸಾರುವ ಮಾನವೀಯತೆ, ಸಮಕಾಲೀನ ತಲ್ಲಣಗಳಿಗೆ ಸ್ಪಂದಿಸುವ ನಾಟಕಗಳು ಹೆಚ್ಚು ಬರಬೇಕಿದೆ.- ಮೈಮ್‌ ರಮೇಶ್‌, ಹಿರಿಯ ರಂಗಕರ್ಮಿರಂಗಮಂದಿರ ನಿರ್ಮಾಣವಾಗಲಿ10 ವರ್ಷದ ರಂಗಭೂಮಿಗೂ ಇವತ್ತಿಗೂ ರಂಗಭೂಮಿಗೂ ಸಾಕಷ್ಟು ಬದಲಾವಣೆಗಳಾಗಿದೆ. ಸಮೃದ್ಧವಾಗಿ ರಂಗಭೂಮಿ ಬೆಳೆಯುತ್ತಿದೆ. ಆದರೆ, ಮಕ್ಕಳ ರಂಗಭೂಮಿ ಕಡಿಮೆಯಾಗಿದೆ. ಮಹಿಳೆಯರ ಸಮಸ್ಯೆಗಳ ಬಗ್ಗೆ ಗಟ್ಟಿಯಾಗಿ ಕೂಗುವ ಮತ್ತಷ್ಟು ನಾಟಕಗಳು ಬರಬೇಕಿದೆ. ಮಹಿಳಾಪರ ಕಥಾವಸ್ತು ಇರುವ ನಾಟಕಗಳನ್ನು ಸಾಕಷ್ಟು ಪುರುಷರು ಮಾಡುತ್ತಿರುವುದು ಒಳ್ಳೆಯ ಬೆಳವಣಿಗೆ. ಒಳ್ಳೆಯ ಕಾದಂಬರಿಗಳು ನಾಟಕ ರೂಪ ತಾಳಬೇಕಿದೆ. ಇಂದು ಮಾಡಿದ ನಾಟಕಗಳನ್ನು ಪ್ರದರ್ಶನ ಮಾಡಲು ರಂಗಮಂದಿರದ ಕೊರತೆ ಎದುರಾಗಿದೆ. ಹಾಗಾಗಿ ಹೆಚ್ಚು ರಂಗಮಂದಿರ ನಿರ್ಮಾಣವಾಗಬೇಕು. ಟಿಕೆಟ್‌ ಎಷ್ಟೇ ಆದರೂ ಕೊಂಡು ನೋಡುವ ರಂಗಾಸಕ್ತರು ನಮ್ಮ ನಡುವೆ ಇದ್ದರೆ. ಒಳ್ಳೆಯ ನಾಟಕವನ್ನು ಕೊಟ್ಟರೆ ಅವರು ಖಂಡಿತಾ ಅದನ್ನು ಗೆಲ್ಲಿಸದೇ ಇರುವುದಿಲ್ಲ.
-ನಯನಸೂಡ, ರಂಗಭೂಮಿ ಕಲಾವಿದೆ* ಮಕ್ಕಳ ರಂಗಭೂಮಿ ಬೆಳೆಯಲಿಮಕ್ಕಳ ಮನಸ್ಸು ಮಣ್ಣಿನ ಮುದ್ದೆಯಂತೆ. ನಾವು ಯಾವ ಆಕಾರ ನೀಡುತ್ತೇವೆ ಎಂಬುದರ ಮೇಲೆ ಅವರ ಭವಿಷ್ಯ ನಿರ್ಧಾರವಾಗುತ್ತದೆ. ಹಾಗಾಗಿ ಮಕ್ಕಳ ಸೃಜನಶೀಲತೆ ಹೆಚ್ಚಿಸುವ ನಾಟಕಗಳು ಹೆಚ್ಚು ಬರಬೇಕು. ಅದಕ್ಕೆ ಮಕ್ಕಳ ರಂಗಭೂಮಿ ಸಮೃದ್ಧವಾಗಿ ಬೆಳೆಯಬೇಕು. ಪಾಠದಲ್ಲಿರುವ ಅಧ್ಯಾಯ ಹೆಚ್ಚು ನಾಟಕ ರೂಪದಲ್ಲಿ ಹೊರಬಂದರೆ ಮಕ್ಕಳಿಗೆ ಹೆಚ್ಚು ಅರ್ಥವಾಗುತ್ತದೆ.

