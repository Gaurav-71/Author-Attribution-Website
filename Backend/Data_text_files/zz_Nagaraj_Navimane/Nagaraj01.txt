ಆನೆ ಬಂದಾವೊ...
ಮೈಸೂರಿಗರಿಗೆ ದಸರೆಯೆಂದರೆ ಎಷ್ಟು ಪ್ರೀತಿಯೋ ಆನೆಗಳ ಮೇಲೂ ಅಷ್ಟೇ ನೆಚ್ಚು. ಆನೆಗಳು ಸಾಲು ಸಾಲಾಗಿ ನಗರದ ಬೀದಿಗಳಲ್ಲಿ ಕವಾಯತು ಸಾಗುವಾಗ ಕಣ್ತುಂಬಿಕೊಳ್ಳದವರೇ ಇಲ್ಲವೇನೋ. ದಸರೆಯ ಸಂಭ್ರಮ ಪಸರಿಸುವ ಈ ಸಾಂಸ್ಕೃತಿಕ ರಾಯಭಾರಿಗಳ ಲೋಕದಲ್ಲಿ...
*ನಾಗರಾಜ್‌ ನವೀಮನೆ
ಕಳೆದೊಂದು ತಿಂಗಳಿನಿಂದ ಎದುರುಮನೆಯ ಆ ತಾತ ದಿನವೂ ಅದೇ ಸಮಯಕ್ಕೆ ಮನೆಯ ಹೊರಬಂದು ನಿಲ್ಲುತ್ತಾರೆ. ಅವರಷ್ಟೇ ಅಲ್ಲ, ಪಕ್ಕದ ಬೀದಿಯ ಆಂಟಿ, ಹಿಂದಿನ ರಸ್ತೆಯ ಅಕ್ಕ, ಎಲ್ಲಾ ರಸ್ತೆಗಳ ಮಕ್ಕಳು, ಇಲ್ಲೇ ಇರುವ ನಾನೂ... ಎಲ್ಲರೂ ಮನೆ ಮುಂದೆ ಬಂದು ನಿಲ್ಲುತ್ತೇವೆ. ಕಾರಣವಿಷ್ಟೇ, ಆನೆಗಳ ಸಾಲು ಬರುತ್ತಿದೆ. ನೋಡಬೇಕು, ಕಣ್ತುಂಬಿಕೊಳ್ಳಬೇಕು.
'ಯಾಕೋ ಕೊಂಚ ಸೊರಗಿದ್ದಾನಲ್ಲ ಅರ್ಜುನ'
'ಮೊನ್ನೆ ಬಂದಾಗ ಇದ್ದುದಕ್ಕಿಂತ ಈಗ ಚೆನ್ನಾಗಿ ಆಗಿದ್ದಾನೆ ಬಿಡು'
'ಯಾಕೋ ಅಭಿಮನ್ಯುವಿನ ಮುಖ ಅಷ್ಟು ಶಾಂತವಾಗಿಲ್ಲ ಇವತ್ತು, ಸದ್ದುಗದ್ದಲಕ್ಕೆ ಅವನಿನ್ನೂ ಹೊಂದಿಕೊಂಡಿಲ್ಲ'
ನಮ್ಮದೇ ಮನೆಯ ಹುಡುಗರೇನೋ ಎಂಬಂತೆ ಆನೆಗಳ ನಡೆ, ಮನಸ್ಥಿತಿ ಎಲ್ಲವನ್ನೂ ಗಮನಿಸಬೇಕು, ಕಾಳಜಿಯ ಮಾತುಗಳ ಆಡಬೇಕು. ಮೈಸೂರಿಗರಿಗೆ ಆನೆಗಳೆಂದರೆ ಹೀಗೆ, ಮನೆ ಮಕ್ಕಳ ಹಾಗೆ. ಮನೆಗೆ ಬಂದ ಕರುಳು ಬಳ್ಳಿಯ ಹಾಗೆ. ಇದು ಇಂದು ನಿನ್ನೆಯ ಮಾತಲ್ಲ, 400 ವರ್ಷಗಳಿಂದ ನಡೆದು ಬಂದಿರುವ ರೂಢಿ. ಪ್ರತಿವರ್ಷವೂ ದಸರೆತ ನೆಪದಲ್ಲಿ ಮೈಸೂರಿಗೆ ಬರುತ್ತಾರೆ ಈ ಮುದ್ದಾದ ನೆಂಟರು. ಹೂವಾಡಗಿತ್ತಿಯಿಂದ ಹಿಡಿದು ಟೀ ಅಂಗಡಿ ವ್ಯಾಪಾರಿ, ರಿಕ್ಷಾ ಚಾಲಕ, ದಾರಿಯಲ್ಲಿ ವಾಕಿಂಗ್‌ ಹೋಗುತ್ತಿರುವ ನಾಗರಿಕರು... ಎಲ್ಲರನ್ನೂ ಮೋಡಿ ಮಾಡುತ್ತಾರೆ.
ಅವಿನಾಭಾವ ನಂಟು
ಆನೆಗಳು ಮತ್ತು ಮೈಸೂರಿಗೆ ಇರುವ ಸಂಬಂಧವೇ ಅಂತಹದ್ದು. ಇಲ್ಲಿನ ನಿವಾಸಿಗಳಿಗಷ್ಟೇ ಅಲ್ಲ, ಇಲ್ಲಿಗೆ ಆಗಮಿಸುವ ಪ್ರವಾಸಿಗರಿಗೂ ಆನೆಗಳಿಗೂ ಅನುಪಮ ನಂಟು. ಮೈಸೂರು ಅಂದ್ರೆ ರಾಜರು. ರಾಜರು ಅಂದರೆ ಅರಮನೆ. ಅರಮನೆ ಅಂದರೆ ದಸರಾ. ದಸರಾ ಅಂದ್ರೆ ಜಂಬೂ ಸವಾರಿ. ಜಂಬೂ ಸವಾರಿ ಅಂದ್ರೆ ಆನೆಗಳು. ಹೀಗೆ ಯಾವ ಬಿಂದುವಿನಿಂದ ಮೈಸೂರನ್ನು ನೋಡಿದರೂ ಅದು ಸುತ್ತುವ ಪಥದಲ್ಲಿ ಆನೆಗಳು ಎದುರುಗೊಳ್ಳುತ್ತವೆ! ಎಲ್ಲಾ ಕಾಲಕ್ಕೂ ನಮ್ಮನ್ನು ಕಾಡುತ್ತವೆ! ಮೈಸೂರಿಗರ ಪಾಲಿಗೆ ಇವುಗಳು ಕೇವಲ ಪ್ರಾಣಿಗಳಲ್ಲ, ನಮ್ಮ ಸಂಸ್ಕೃತಿ, ಐಕ್ಯತೆ ಸಾರುವ ಪ್ರತಿರೂಪಗಳು. ಮನುಷ್ಯರಂತೆ ಹೆಸರುಳ್ಳ ಪಾತ್ರಗಳು. ನಮಗೆ ಈ ಆನೆಗಳ ಸಾಲಿನಲ್ಲಿ ಮಹಾಭಾರತದ ಪಾತ್ರಗಳ ಹೆಸರಿರುವ ಆನೆಗಳು ಕಾಣ ಸಿಗುತ್ತವೆ. ಉದಾಹರಣೆಗೆ ಬಲರಾಮ, ಅರ್ಜುನ, ಅಭಿಮನ್ಯು ಇತ್ಯಾದಿ ಇನ್ನು ಮೇರಿ, ಸರಳ ಎಂಬ ಹೆಸರಿನ ಆನೆಗಳೂ ಉಂಟು. ಮಾವುತ, ಕಾವಾಡಿಗರು ಬಹುಪಾಲು ಗಿರಿಜನರು ಮತ್ತು ಮುಸ್ಲಿಂಮರು. ಹಾಗಾಗಿ ಜಾತ್ಯತೀತ ಭಾವನೆಗಳನ್ನು ಆನೆಗಳು ಸಾರುತ್ತವೆ. ಅದಕ್ಕೆ ಹಿರಿಯರು ಹೇಳುವುದು, ಆನೆಗಳಿಲ್ಲದೆ ಮೈಸೂರನ್ನು ಊಹಿಸಿಕೊಳ್ಳುವುದು ಕಷ್ಟ ಎಂದು!
ವರ್ಷದಲ್ಲಿ ಎರಡು ತಿಂಗಳಾದರೂ ಹತ್ತಾರು ಆನೆಗಳು ಮೈಸೂರಿನ ಪ್ರಮುಖ ರಸ್ತೆಗಳಲ್ಲಿ ಹೆಜ್ಜೆ ಹಾಕುತ್ತವೆ. ದಸರಾಗೆ ಮುಂಚೆಯೇ ಇಲ್ಲಿ ಬಂದು ಬಿಡಾರ ಹೂಡುತ್ತವೆ. ದಸರಾ ಮಹೋತ್ಸವಕ್ಕಾಗಿ ಅರಮನೆ ಅಂಗಳಕ್ಕೆ ಎರಡು ಗುಂಪುಗಳಾಗಿ ಆನೆಗಳು ಬಂದಿಳಿಯುತ್ತವೆ. ಬಂಡೀಪುರದಲ್ಲಿರುವ ರಾಮಾಪುರ, ಕೆ.ಗುಡಿ, ಬಳ್ಳೆ, ಸುಂಕದ ಕಟ್ಟೆ, ನಾಗರಹೊಳೆ, ಹೆಬ್ಬಾಳೆ, ದುಬಾರೆ, ಆನೆಕಾಡು ಸೇರಿದಂತೆ ನಾನಾ ಕ್ಯಾಂಪ್‌ಗಳಿಂದ ಸುಮಾರು 15 ಆನೆಗಳು ಬಂದಿಳಿಯುತ್ತವೆ. ದಸರಾ ಮುಗಿಸಿ ಸ್ವಸ್ಥಾನಕ್ಕೆ ಮರಳುತ್ತವೆ.
ಅರಮನೆಗೂ ಆನೆ ನಂಟು
ಆನೆಗಳಿಗೂ ಮೈಸೂರಿನ ಅರಸರಿಗೂ ಇದ್ದ ಸಂಬಂಧಕ್ಕೆ ಜ್ವಲಂತ ಉದಾಹರಣೆ 'ಜಯ ಮಾರ್ತಾಂಡ' ಆನೆ. ಅರಸರು ಪ್ರೀತಿಯಿಂದ ಆ ಆನೆಗಿಟ್ಟ ಹೆಸರಿದು. ಇದು ಮೈಸೂರು ಅರಸರ ಪಟ್ಟದ ಆನೆಯಾಗಿತ್ತು. ಪಟ್ಟದ ಆನೆ ಎಂದರೆ ರಾಜರಿಗೆ ಏನು ಗೌರವ ಸಿಗುತ್ತಿತ್ತೋ ಅದನ್ನು ಪಟ್ಟದ ಆನೆ, ಕುದುರೆಗಳಿಗೂ ನೀಡಬೇಕಿತ್ತು. ಪಟ್ಟದ ಆನೆ ಮೇಲೆ ರಾಜರನ್ನು ಬಿಟ್ಟರೆ ಇತರರು ಕೂರುವಂತಿರಲಿಲ್ಲ. ಅದೊಂದು ಸಿಂಹಾಸನವಿದ್ದಂತೆ. ಅರಮನೆಯಲ್ಲಿ ಏನೇ ಶುಭ ಕಾರ‍್ಯ ನಡೆದರೂ ಜಯ ಮಾರ್ತಾಂಡನಿಗೆ ಪೂಜೆ-ಪುನಸ್ಕಾರ ಸಲ್ಲುತ್ತಿತ್ತು. ಹೀಗಿರುವಾಗ ಜಯ ಮಾರ್ತಾಂಡ ಮೃತಪಡುತ್ತಾನೆ. ಮಮ್ಮಲ ಮರುಗುವ ಅರಸು ಕುಟುಂಬ ಅದರ ಸ್ಮರಣಾರ್ಥ ಮೈಸೂರು ಅರಮನೆಯ ವಸ್ತು ಪ್ರದರ್ಶನ ದಿಕ್ಕಿನ ದ್ವಾರಕ್ಕೆ 'ಜಯ ಮಾರ್ತಾಂಡ' ಎಂದು ಹೆಸರಿಡುತ್ತದೆ. ಇವತ್ತಿಗೂ ಜನಪದದ ಕತೆಗಳಲ್ಲಿ ಆನೆಯು ದಿಗ್ವಿಜಯದ, ಸಮೃದ್ಧತೆಯ ಸಂಕೇತ. ಮೈಸೂರಿನ ಯದುವಂಶದ ಇತಿಹಾಸದಲ್ಲಿ ಆನೆಗಳದ್ದೆ ಪ್ರತ್ಯೇಕ ಇತಿಹಾಸವಿದೆ. ಒಡೆಯರ್‌ ಸಂಸ್ಥಾನದ ವಿದ್ವಾಂಸ ತಿಮ್ಮರಸ ಆನೆಗಳ ಕುರಿತು 'ಗಜಶಾಸ್ತ್ರ'ವನ್ನೇ ಬರೆದಿದ್ದಾನೆ. ಇದಕ್ಕೂ ಮುಂಚೆ ಮೈಸೂರಿನ ತಲಕಾಡನ್ನು ರಾಜಾಧಾನಿಯನ್ನಾಗಿ ಇಟ್ಟುಕೊಂಡು ಆಳ್ವಿಕೆ ನಡೆಸಿದ್ದ ಗಂಗರ ಲಾಂಛನ ಮತ್ತದೇ ಆನೆ! ಸಾಹಿತ್ಯ, ಲಲಿತಕಲೆಗಳಲ್ಲೂ ಆನೆಗಳ ಪುರಾವೆ ಸಿಗುತ್ತದೆ.
ಆನೆಗಳನ್ನು ನಿರ್ವಹಿಸಲು ಮೈಸೂರು ಸಂಸ್ಥಾನದಲ್ಲಿ 'ಗಜಶಾಲೆ' ಎಂಬ ಪ್ರತ್ಯೇಕ ಇಲಾಖೆಯೇ ಇತ್ತು. ಅರಮನೆಗೆ ಬೇಕಾದ ಆನೆಗಳನ್ನು ಕಾಡಿನಲ್ಲಿ ಗುರುತಿಸುವುದು, ಪಳಗಿಸುವುದು, ಮೈಸೂರಿಗೆ ಕರೆತಂದು ಅರಮನೆ ಕೆಲಸಗಳಿಗೆ ಜೋಡಿಸುವುದು ಸೇರಿದಂತೆ ಇನ್ನಿತರ ಕಾರ‍್ಯಗಳನ್ನು ಈ ಇಲಾಖೆ ನೋಡಿಕೊಳ್ಳುತ್ತಿತ್ತು. ಮೈಸೂರಿನಲ್ಲಿರುವ ವಿಭಾಗೀಯ ಪತ್ರಾಗಾರ ಇಲಾಖೆಯಲ್ಲಿ ಸಿಗುವ ಹಳೆಯ ದಾಖಲೆಗಳು ಈ ಬಗ್ಗೆ ಮಾಹಿತಿ ನೀಡುತ್ತವೆ. 1930ರಲ್ಲಿ ಗಜಶಾಲೆಯ ಗೇಮ್‌ ಪ್ರಿಸರ್ವ್‌ ಆಫೀಸರ್‌ ಆಗಿದ್ದ ಡಿ.ಎನ್‌. ನೀಲಕಂಠರಾವ್‌ ಎಂಬುವವರು ಇದನ್ನು ಒಂದೆಡೆ ದಾಖಲಿಸಿದ್ದಾರೆ.
ಖೆಡ್ಡಾಕ್ಕೆ ಬೀಳಿಸುವುದು
ಖೆಡ್ಡಾ ವಿಧಾನದಲ್ಲಿ ಆನೆಗಳನ್ನು ಹಿಡಿದು ಪಳಗಿಸುವುದರಲ್ಲಿ ಮೈಸೂರು ಮಾದರಿ. ಕಾಡಿನಲ್ಲಿ ಅಂಡಲೆಯುವ ಆನೆಗಳನ್ನು ಒಗ್ಗೂಡಿಸಿ, ದೊಡ್ಡದಾದ ರಕ್ಷಿತ ಗುಂಡಿಗೆ ಬೀಳಿಸುವುದೇ ಖೆಡ್ಡಾದ ವಿಧಾನ. ಈ ಕಾರ್ಯಾಚರಣೆ ವೀಕ್ಷಿಸಲು ದೇಶದ ನಾನಾ ಕಡೆಯಿಂದ ಜನರು ಬರುತ್ತಿದ್ದರು. ವಿದೇಶಿಗರೂ ಇದಕ್ಕೆ ಹೊರತಾಗಿರಲಿಲ್ಲ. ಎಚ್‌.ಡಿ.ಕೋಟೆ ತಾಲೂಕಿನ ಕಾಕನಕೋಟೆ, ಕಾರಾಪುರದಲ್ಲಿ ಆನೆಗಳ ಕಾರ್ಯಾಚರಣೆ ನಡೆಯುತ್ತಿತ್ತು. ಆನೆಗಳನ್ನು ಖೆಡ್ಡಾಕ್ಕೆ ಬೀಳಿಸಿದ ಮೇಲೆ ಅವುಗಳನ್ನು ತಂದು ಪಳಗಿಸಲಾಗುತ್ತಿತ್ತು. ಇದಕ್ಕಾಗಿಯೇ ಮೈಸೂರಿನ ರಾಮಾನುಜ ರಸ್ತೆ ಬಳಿಯೇ 'ಆನೆ ತಾರೋಪಿ' ನಿರ್ಮಾಣ ಮಾಡಲಾಗಿತ್ತು. ಕೆಲವು ಆನೆಗಳನ್ನು ದಿಮ್ಮಿ ಸಾಗಿಸಲು ಸೇರಿದಂತೆ ಸಾರಿಗೆ ಕೆಲಸಗಳಿಗೆ ಬಳಸಿಕೊಳ್ಳಲಾಗುತ್ತಿತ್ತು. ಜತೆಗೆ ಯುದ್ಧ ಗೆದ್ದ ನಂತರ ಶಾಂತಿ ಮೆರವಣಿಗೆಗೂ ಆನೆಗಳು ಇರಲೇಬೇಕಿತ್ತು. ಆಧುನಿಕ ಪ್ರಗತಿ, ಸಂಸ್ಕೃತಿ ಸಂಭ್ರಮದಲ್ಲಿಯೂ ಆನೆಗಳು ಪ್ರಮುಖ ಪಾತ್ರ ವಹಿಸುತ್ತವೆ.
