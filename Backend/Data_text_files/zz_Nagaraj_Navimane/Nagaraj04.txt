ನಿತ್ಯನೂತನ ಮೈಸೂರು ದಸರಾ
ದಶಕಗಳ ಇತಿಹಾಸವಿರುವ ಮೈಸೂರು ದಸರಾ ಸದಾ ಸುಂದರ. ನಾಡಹಬ್ಬದ ಆಚರಣೆಯ ಬಗೆ ಬದಲಾಗುತ್ತ ಬಂದಿದೆ. ಪಾಲ್ಗೊಳ್ಳುವ ಜನರೂ ಬದಲಾಗಿದ್ದಾರೆ. ಆದರೂ, ದಸರಾಗೆ ಅದೇ ಮೆರುಗು. ನಾಡಿನ ಸಂಸ್ಕೃತಿಯ ಕೇಂದ್ರಸ್ಥಾನದತ್ತ ಸರ್ವ ಕನ್ನಡಿಗರಿಗೂ ಅದೇನೋ ಸೆಳೆತ. ವರ್ಷದಿಂದ ವರ್ಷಕ್ಕೆ ಹೊಸದಾಗುವ ಈ ಸಂಭ್ರಮದ ಸೆಲೆ ನಿರಂತರ.
ನಾಗರಾಜ್‌ ನವೀಮನೆದಸರಾ ಎಂದರೆ ಅದೊಂದು ದೊಡ್ಡ ಹಬ್ಬ ನಮಗೆ. ಮನೆತುಂಬಾ ನೆಂಟರು ಸೇರುತ್ತಾರೆ. ವಾರಪೂರ್ತಿ ಬಗೆಬಗೆಯ ತಿಂಡಿ-ತಿನಿಸುಗಳನ್ನು ಮಾಡಲಾಗುತ್ತದೆ. ಹಿಂದೆಲ್ಲಾ ಜಂಬೂ ಸವಾರಿಯಲ್ಲಿ ಮಹಾರಾಜರು ಬರುತ್ತಿದ್ದರು. ಅದನ್ನು ನೋಡುವುದೇ ಸೊಬಗು. ಮೈಸೂರಿನ ವಿವಿಧೆಡೆ ಎತ್ತಿನಗಾಡಿ ಮೂಲಕ ದಸರಾ ನೀಡಲು ಜನ ಬರುತ್ತಿದ್ದರು. ಬೋಟಿ ಬಜಾರ್‌ ಬಳಿ ಗಾಡಿ ಚೌಕ ಇತ್ತು. ಗಾಡಿಗಳನ್ನು ಅಲ್ಲಿ ನಿಲ್ಲಿಸಿ ಮೈಸೂರು ದಸರಾ ನೋಡುತ್ತಿದ್ದರು. ಆ ದಿನಗಳನ್ನು ಮರೆಯುವುದು ಹೇಗೆ?' ಎನ್ನುತ್ತಾರೆ ಮೈಸೂರಿನ ಹಿರಿಯ 80 ವರ್ಷದ ಮಹದೇಶ್ವರಸ್ವಾಮಿ.*ನಾನು ದಸರಾ ನೋಡಲೆಂದೇ ಮೈಸೂರಿಗೆ ರಜೆ ತೆಗೆದುಕೊಂಡು ಹೊರಟಿದ್ದೇನೆ. ಗುಲ್ಬರ್ಗಾದ ನಾನು, ಧಾರವಾಡದ ಗೆಳೆಯರು ನಾವೆಲ್ಲ ಒಟ್ಟಾಗಿ ಪ್ರತಿವರ್ಷ ನಾಡಹಬ್ಬ ನೋಡುತ್ತೇವೆ. ಪ್ರತಿವರ್ಷವೂ ದಸರಾ ನನಗೆ ಹೊಸದಾಗಿಯೇ ಕಾಣಿಸುತ್ತಿದೆ. ದಸರಾ ನೋಡಲು ಬರುವವರ ಸಂಖ್ಯೆಯೂ ಹೆಚ್ಚಿದಂತೆ ಕಾಣುತ್ತದೆ ಎನ್ನುತ್ತಾರೆ ಬೆಂಗಳೂರಿನ ಟೆಕ್ಕಿ 26 ವರ್ಷದ ಶಶಾಂಕ್‌.
ಹೌದು, ದಸರಾ ಎಂಬ ಪದ ತನ್ನೊಳಗೆ ನೂರಾರು ಅರ್ಥಗಳನ್ನು ಬೆಸೆದುಕೊಂಡಿದೆ. ರಾಜಮಹಾರಾಜರ ಸಾಂಪ್ರದಾಯಿಕ ಆಚರಣೆಯಾಗಿದ್ದ ದಸರಾ ಮಹೋತ್ಸವ ಇಂದಿನ ಪ್ರಜಾಪ್ರಭುತ್ವ ವ್ಯವಸ್ಥೆಯಡಿ ನಾಡಹಬ್ಬವಾಗಿ ರೂಪಾಂತರಗೊಂಡಿದೆ. ಹಾಗೆಂದ ಮಾತ್ರಕ್ಕೆ ದಸರಾದ ಇಡೀ ಸ್ವರೂಪವೇ ಬದಲಾಗಿಲ್ಲ. ಬದಲಿಗೆ ಒಂದಷ್ಟು ಮಾರ್ಪಾಡುಗಳಾಗಿವೆ ಅಷ್ಟೇ. ಆಚರಣೆ ಮಾಡುವ ವಿಧಾನದಲ್ಲಿ ಸಣ್ಣಪುಟ್ಟ ಬದಲಾವಣೆಯಾಗಿರಬಹುದು. ಆದರೆ, ಅದರ ಆಶಯ, ಸಂಭ್ರಮದಲ್ಲಿ ಮಾತ್ರ ಕೊಂಚ ಬದಲಾವಣೆಯೂ ಆಗಿಲ್ಲ... ಹಾಗೆಯೇ ಏನೋ ದಸರಾ ಎಂದರೆ ಸಾಕು ಇಂದಿಗೂ ಎಲ್ಲರೂ ಬೆರಗುಗಣ್ಣಿನಿಂದ ನೋಡುತ್ತಾರೆ. ಪ್ರತಿಯೊಬ್ಬರೂ ತಮ್ಮದೇ ನೆನಪಿನಂಗಳಕ್ಕೆ ಜಾರುತ್ತಾರೆ.ವರ್ಷದಿಂದ ವರ್ಷಕ್ಕೆ ದಸರಾ ಹೊಸತನಕ್ಕೆ ತೆರೆದುಕೊಳ್ಳುತ್ತಿದೆ. ಯುವ ಮನಸ್ಸುಗಳಿಗೆ ಹೆಚ್ಚು ಆಪ್ತವಾಗುತ್ತಿದೆ. ತಂತ್ರಜ್ಞಾನದ ಬಳಕೆಯೂ ಉತ್ಸವದಲ್ಲಿ ಹೆಚ್ಚಾಗುತ್ತಿದೆ. ಪ್ರತಿವರ್ಷ ದಸರಾದಲ್ಲಿ ಹೊಸ ಕಾರ್ಯಕ್ರಮವಂತೂ ಇದ್ದೇ ಇರುತ್ತದೆ. ಓಪನ್‌ ಸ್ಟ್ರೀಟ್‌ ಫೆಸ್ಟಿವಲ್‌ ಹಾಗೂ ವಿಂಟೇಜ್‌ ಕಾರ್‌ ರಾರ‍ಯಲಿ ಹೊಸತನಕ್ಕೆ ಒಂದೆರಡು ಉದಾಹರಣೆಗಳಷ್ಟೆ. ಅಂದರೆ ದಸರಾ ಎಲ್ಲರನ್ನೂ ಒಳಗೊಳ್ಳುವ ಕೆಲಸ ಮಾಡುತ್ತಿದೆ. ವಿಭಕ್ತ ಕುಟುಂಬಗಳೇ ಹೆಚ್ಚಾಗುತ್ತಿರುವ ಈ ಕಾಲಘಟ್ಟದಲ್ಲಿ ಮನಸ್ಸುಗಳನ್ನು ಕಟ್ಟುವ ಕೆಲಸ ಸದ್ದಿಲ್ಲದೆ ಆಗುತ್ತಿದೆ.
ಮೈಸೂರು ದಸರಾಗೆ 4 ಶತಮಾನಗಳಷ್ಟು ಹೆಚ್ಚು ಹಳೆಯ ಇತಿಹಾಸವಿದೆ. ವಿಜಯನಗರದ ಕಾಲದಲ್ಲಿ ದಸರಾ ಹಬ್ಬ ರಾಜರ ಶೌರ್ಯ, ಸಂಪತ್ತು, ವೀರತ್ವ ಹಾಗೂ ಸಂಪತ್ತಿನ ಸಂಕೇತವಾಗಿತ್ತು. ಈ ನವರಾತ್ರಿ ಉತ್ಸವವನ್ನು ವೀಕ್ಷಿಸಲು ದೇಶ-ವಿದೇಶಗಳ ಗಣ್ಯಾತಿಗಣ್ಯರು, ಪ್ರವಾಸಿಗರು ಇಲ್ಲಿಗೆ ಭೇಟಿ ನೀಡಿದ್ದಾರೆ. ಅದಕ್ಕೆ ಸಾಕಷ್ಟು ದಾಖಲೆಗಳೂ ಸಿಗುತ್ತವೆ. 11ನೇ ಶತಮಾನದಲ್ಲೇ ವಿದೇಶಿ ಪ್ರವಾಸಿಗ ಅಲ್ಬೆರೋನಿ, 15-16ನೇ ಶತಮಾನದಲ್ಲಿ ಪರ್ಷಿಯಾದ ಅಬ್ದುಲ್‌ ರಜಾಕ್‌, ಇಟಲಿಯ ನಿಕೋಲಕೊಂಟಿ, ಪೋರ್ಚುಗೀಸಿನ ಡೊಮಿಂಗೋಪಾಯಸ್‌ (1520-1522) ಮೊದಲಾದವರು ವಿಜಯನಗರ ಸಾಮ್ರಾಜ್ಯದ ವೈಭವೋಪೇತವಾದ ದಸರಾ ಮಹೋತ್ಸವವನ್ನು ಕೊಂಡಾಡಿ ತಮ್ಮ ಪ್ರವಾಸ ಕಥನಗಳಲ್ಲಿ ದಾಖಲಿಸಿದ್ದಾರೆ.ವಿಜಯನಗರ ಸಾಮ್ರಾಜ್ಯದ ಪತನದ ನಂತರ ಯದುವಂಶದ ಮೈಸೂರು ಒಡೆಯರು ವಿಜಯದಶಮಿ ದಸರಾ ಮಹೋತ್ಸವವನ್ನು ಮುಂದುವರಿಸಿಕೊಂಡು ಬಂದರು. ರಾಜ ಒಡೆಯರು (1578-1617) ರಾಜಧಾನಿಯಾಗಿದ್ದ ಶ್ರೀರಂಗಪಟ್ಟಣದಲ್ಲಿ 1610ರಲ್ಲಿ ವಿಜಯನಗರದ ರಾಜಪರಂಪರೆಯಂತೆ ನವರಾತ್ರಿ ಉತ್ಸವದ ವಿಜಯದಶಮಿಯ ದಸರಾ ಮಹೋತ್ಸವ ಆರಂಭಿಸಿದರು.ಮೈಸೂರಿಗೆ ದಸರಾ ವರ್ಗ:1799ರವರೆಗೂ ಮೈಸೂರು ರಾಜ್ಯದ ರಾಜಧಾನಿಯಾಗಿದ್ದ ಶ್ರೀರಂಗಪಟ್ಟಣದಲ್ಲೇ ದಸರಾ ನಡೆಯುತ್ತಿತ್ತು. ಹೈದರಾಲಿ ಮತ್ತು ಟಿಪ್ಪುವಿನ ಆಳ್ವಿಕೆಯ ನಂತರ ಮತ್ತೆ ಅಧಿಕಾರಕ್ಕೆ ಬಂದ ಯದುವಂಶದ ಮುಮ್ಮಡಿ ಕೃಷ್ಣರಾಜ ಒಡೆಯರ್‌ (1799-1868) ರಾಜ್ಯದ ರಾಜಧಾನಿಯನ್ನು ಶ್ರೀರಂಗಪಟ್ಟಣದಿಂದ ಮೈಸೂರಿಗೆ ವರ್ಗ ಮಾಡಿದರು. ಅಲ್ಲಿಂದ ಮುಮ್ಮಡಿ ಕೃಷ್ಣರಾಜ ಒಡೆಯರ್‌ 1800ರಲ್ಲಿ ಮೈಸೂರಿನಲ್ಲಿ ದಸರಾ ಪ್ರಾರಂಭಿಸಿದರು. ಅಲ್ಲಿಂದ ಇಲ್ಲಿಯವರೆಗೆ 'ಮೈಸೂರು ದಸರಾ' ಎಂಬ ಹೆಸರಿನಲ್ಲಿ ನಾಡಹಬ್ಬ ವಿಶ್ವ ವಿಖ್ಯಾತಿ ಪಡೆದುಕೊಂಡಿದೆ.
ಮೂಲದಲ್ಲೇ ಸಂಪ್ರದಾಯವಿದೆ:ಇಂದಿಗೂ ದಸರಾ ಹಬ್ಬದ ಮೂಲದಲ್ಲಿ ಸಂಪ್ರದಾಯವಿದೆ. ಸಾವಿರಾರು ಬಗೆಯ ಸಂಭ್ರಮಗಳಿವೆ. ಎಲ್ಲಾ ವಯೋಮಾನದವರು ರೆಕ್ಕೆ ಗರಿಬಿಚ್ಚಲು ವೇದಿಕೆ ಇದೆ. ಅಂಬಾವಿಲಾಸ ಅರಮನೆಯಲ್ಲಿ ಧಾರ್ಮಿಕ ವಿಧಿವಿಧಾನಗಳು ಒಂಭತ್ತು ದಿನವೂ ನಡೆಯುತ್ತವೆ. ಪಟ್ಟದ ಆನೆ, ಹಸುವಿಗೆ ನಿತ್ಯವೂ ಪೂಜೆ ನಡೆಯುತ್ತದೆ. ಖಾಸಗಿ ದರ್ಬಾರ್‌ ರಾಜಮನೆತನ ಸೊಬಗನ್ನು ಸಾರಿ ಹೇಳುತ್ತದೆ. ಇವಿಷ್ಟು ಅರಮನೆ ಒಳಗೆ ನಡೆದರೆ, ಹೊರಗೆ ದಸರಾ ಹೊಸ ಲೋಕವನ್ನೇ ತೆರೆದಿಡುತ್ತದೆ.ಏನುಂಟು? ಏನಿಲ್ಲ?ದಸರಾ ಅಂದರೆ ಮೊಗೆದಷ್ಟು ಬಗೆ. ಅಲ್ಲಿ ಎಲ್ಲಾ ಉಂಟು. ಅನ್ನದಾತ ರೈತನ ಬೆವರ ಹನಿ ಸ್ಮರಿಸಲು ರೈತ ದಸರಾ ನಡೆಸಲಾಗುತ್ತದೆ. ಸ್ತ್ರೀ ಸಂವೇದನಾಶೀಲತೆ ಅನಾವರಣಗೊಳಿಸಲು ಮಹಿಳಾ ದಸರಾ ಇದೆ. ಮಕ್ಕಳನ್ನು ಪ್ರೀತಿಸುವ ಚಿಣ್ಣರ ದಸರಾ ಹಾಗೂ ಯುವ ಮನಸ್ಸುಗಳನ್ನು ಒಂದೆಡೆ ಕಲೆ ಹಾಕುವ ಯುವ ದಸರಾ ಮರೆಯಲು ಸಾಧ್ಯವೇ? 2006ರಿಂದ ಯುವ ದಸರಾ ನಡೆದುಕೊಂಡು ಬರುತ್ತಿದೆ. ಆಹಾರಪ್ರಿಯರನ್ನು ಆಕರ್ಷಿಸಲು ಆಹಾರ ಮೇಳವಿದೆ. ಮೊದಲೆಲ್ಲಾ ರಾಜರ ಕಾಲದಲ್ಲಿ ಅರಮನೆ ಮತ್ತು ಜಗನ್ಮೋಹನ ಅರಮನೆಯಲ್ಲಿ ಮಾತ್ರ ಸಾಂಸ್ಕೃತಿಕ ಕಾರ್ಯಕ್ರಮಗಳು ನಡೆಯುತ್ತಿದ್ದವು. ಆದರೆ, ಇದೀಗ ಕಲಾಮಂದಿರ, ಪುರಭವನ, ಚಿಕ್ಕಗಡಿಯಾರ, ವೀಣೆ ಶೇಷಣ್ಣ ಭವನದಲ್ಲಿ ವಿವಿಧ ನೃತ್ಯ ರೂಪಕ ಹಾಗೂ ನಾಟಕ ಪ್ರದರ್ಶನ ನಡೆಯುತ್ತವೆ. ಮಸ್ತಕಕ್ಕೆ ಒಂದಷ್ಟು ಕೆಲಸ ಕೊಡಲು ಪುಸ್ತಕ ಮೇಳವಂತೂ ಪ್ರತಿವರ್ಷವೂ ಇದ್ದೇ ಇರುತ್ತದೆ. 3ಡಿ ಮ್ಯಾಪಿಂಗ್‌, ಟ್ರೇಸರ್‌ ಹಂಟ್‌, ಕರಕುಶಲ ಮೇಳ, ಓಪನ್‌ ಬಸ್‌, ಏರ್‌ ಶೋ, ಗಾಳಿಪಟ ಉತ್ಸವ, ಹೆಲಿಕಾಪ್ಟರ್‌ ರೈಡ್‌, ಕ್ರೀಡೆಯನ್ನು ಪ್ರೋತ್ಸಾಹಿಸಲು ರಾಜ್ಯಮಟ್ಟದ ಕ್ರೀಡೋತ್ಸವ ನಡೆಯುತ್ತದೆ. ಗೊಂಬೆಗಳ ಪ್ರದರ್ಶನ ನೋಡಲು ಎರಡು ಕಣ್ಣು ಸಾಲದು. ಇನ್ನು ಹಿರಿಯ ನಾಗರಿಕರು ಸಂಭ್ರಮಿಸಲೂ ಅವಕಾಶ ಉಂಟು. ದಸರಾ ಮೈಸೂರಿಗಷ್ಟೇ ಸೀಮಿತವಾಗಬಾರದೆಂದು ಗ್ರಾಮಾಂತರ, ಮಂಡ್ಯ, ಚಾಮರಾಜನಗರ, ಕೊಡಗಿಗೂ ವ್ಯಾಪ್ತಿಯನ್ನು ವಿಸ್ತರಿಸಲಾಗಿದೆ. ಅಲ್ಲಿಗೆ ದಸರಾ ವರ್ಷದಿಂದ ವರ್ಷಕ್ಕೆ ಹಿಗ್ಗುತ್ತಲೇ ಇದೆ...
ಹಾಗೆ ನೋಡಿದರೆ ದಸರಾ ಸಂಭ್ರಮ ಮೈಸೂರಿನಲ್ಲಿ ಎರಡು ತಿಂಗಳ ಮುಂಚೆಯೇ ಗರಿಗೆದರಿಕೊಳ್ಳುತ್ತದೆ. ಎರಡು ಹಂತದಲ್ಲಿ ಆನೆಗಳು ಕಾಡಿನಿಂದ ಬಂದು ಅರಮನೆ ಅಂಗಳದಲ್ಲಿ ವಾಸ್ತವ್ಯ ಹೂಡುತ್ತವೆ. ಆನೆಗಳ ಆರೈಕೆಗೆ ಮಾವುತ, ಕಾವಾಡಿಗ ಕುಟುಂಬವೂ ಬರುತ್ತದೆ. ನಂತರ ರಸ್ತೆಗಳೆಲ್ಲಾ ಹೊಸ ಜೀವ ಪಡೆಯುತ್ತವೆ. ಸೊರಗಿದ್ದ ಗೋಡೆ, ಕಟ್ಟಡಗಳು ಬಣ್ಣಬಣ್ಣದ ಚಿತ್ತಾರದಲ್ಲಿ ಕಂಗೊಳಿಸುತ್ತವೆ. ಇಡೀ ನಗರಕ್ಕೆ ದೀಪಾಲಂಕಾರ ಮಾಡಲಾಗುತ್ತದೆ. ಮೈಸೂರು ನಗರವನ್ನು ದೀಪಗಳೊಟ್ಟಿಗೆ ರಾತ್ರಿ ನೋಡುವುದೇ ಒಂದು ಸೊಬಗು. ಮದುವಣಗಿತ್ತಿಯಂತೆ ನಗರ ಅಲಂಕೃತಗೊಂಡಿರುತ್ತದೆ. ನಗರದ ನಾನಾ ವೇದಿಕೆಯಲ್ಲಿ ಸಾಂಸ್ಕೃತಿಕ ಕಾರ್ಯಕ್ರಮ ಮೇಳೈಸಿರುತ್ತದೆ. ಖ್ಯಾತ ಕಲಾವಿದರು ಆಗಮಿಸುತ್ತಾರೆ. ದೇಶ-ವಿದೇಶಗಳಿಂದ ಪ್ರವಾಸಿಗರ ದಂಡೇ ಹರಿದು ಬರುತ್ತದೆ. ಮೈಸೂರು ಈ ವೇಳೆ ಅಕ್ಷ ರಶಃ ದೇವಲೋಕದಂತೆ ಕಂಗೊಳಿಸುತ್ತಿರುತ್ತದೆ.

ಮೈಸೂರು ಕಲೆಗಳ ತವರೂರು. ರಾಜರ ಕಾಲದಿಂದಲೂ ಇಲ್ಲಿ ನೂರಾರು ಕಲೆಗಳಿಗೆ ಆಶ್ರಯ ಸಿಕ್ಕಿದೆ. ಕವಿ, ಪಂಡಿತರು, ಪಾಮರರು, ಕಲಾವಿದರು ರಾಜಾಶ್ರಯ ದಲ್ಲಿ ಬೆಳೆದವರೇ. ಇದಕ್ಕೆ ಸಾಕಷ್ಟು ಗ್ರಂಥಗಳು ಪುರಾವೆ ಒದಗಿಸುತ್ತವೆ. ಹಾಗಾಗಿ ದಸರಾ ದೇಶದಾದ್ಯಂತ ಕಲಾವಿದರನ್ನು ಕೈಬೀಸಿ ಕರೆಯುತ್ತದೆ. ಅದರಲ್ಲೂ ಸ್ಥಳೀಯ ಕಲಾವಿದರು ತಮ್ಮ ಪ್ರತಿಭೆಯನ್ನು ಪ್ರದರ್ಶಿಸಲು ದಸರಾ ಒಳ್ಳೆಯ ವೇದಿಕೆ ಒದಗಿಸುತ್ತದೆ. ರಂಗಾಯಣದಲ್ಲಿ ನಡೆಯುವ ನಾಟಕೋತ್ಸವದಲ್ಲಿ ನೂರಾರು ರಂಗ ಕಲಾವಿದರು ತಮ್ಮ ಪ್ರತಿಭೆ ಅನಾವರಣಗೊಳಿಸುತ್ತಾರೆ. ಇನ್ನು 10 ದಿನದ ಕಾರ್ಯಕ್ರಮದಲ್ಲಿ ಯುವ ಸಂಭ್ರಮ ಕಾರ್ಯಕ್ರಮವನ್ನಂತೂ ಮರೆಯಲು ಆಗುವುದಿಲ್ಲ. ಮೈಸೂರಿನ ಸುತ್ತಮುತ್ತಲಿನ ನಾನಾ ಕಾಲೇಜು ವಿದ್ಯಾರ್ಥಿಗಳು ನೃತ್ಯ ಪ್ರದರ್ಶನ ನೀಡಿ ಗಮನ ಸೆಳೆಯುತ್ತಾರೆ. ಡೊಳ್ಳು, ವೀರಗಾಸೆ, ಪೂಜಾ ಕುಣಿತ, ಕಂಸಾಳೆ, ಚಂಡೆ ಮುಂತಾದ ಜನಪದ ಕಲಾವಿದರು ದಸರಾದಲ್ಲಿ ತಮ್ಮ ಪ್ರತಿಭೆ ಅನಾವರಣಗೊಳಿಸುತ್ತಾರೆ. ಸ್ಥಳೀಯ ಸಂಗೀತ ಕಲಾವಿದರು ಕೂಡ ಇದಕ್ಕೆ ಹೊರತಾಗಿಲ್ಲ. ಚೆನ್ನಾಗಿ ಅಡುಗೆ ಮಾಡುವವರು, ಪ್ರಗತಿಪರ ರೈತ, ಗಿಟಾರ್‌ ನುಡಿಸುವ ಕಲಾವಿದ, ಪುಸ್ತಕ ಮಾರಾಟಗಾರ, ವಸ್ತ್ರ ವಿನ್ಯಾಸಕ.. ಎಲ್ಲರೂ ದಸರಾದ ಭಾಗವಾಗಿ ಕೆಲಸ ಮಾಡುತ್ತಾರೆ. ನಮ್ಮ ಮನೆಹಬ್ಬ ಎಂಬಂತೆ ವಿಜೃಂಭಿಸುತ್ತಾರೆ. ಹಾಗಾಗಿ ದಸರಾ ಬರೀ ಅದ್ಧೂರಿ ಆಚರಣೆಯಾಗಿ ಉಳಿಯದೇ ಸಮಾನವಾಗಿ ಎಲ್ಲರನ್ನೂ ಒಳಗೊಳ್ಳುವ, ಎಲ್ಲರಿಗೂ ಸಮಾನ ಅವಕಾಶ ಕೊಡುವ ನಾಡಹಬ್ಬವಾಗಿ ಆಧುನಿಕ ದಸರಾ ರೂಪುಗೊಂಡಿದೆ.

