ಜಾತ್ರೆ Miss you
ಹಳ್ಳಿ ಮೂಲೆಯಿಂದ ಸಿಲಿಕಾನ್ ಸಿಟಿಗೆ ಬಂದು ಏರ್ ಕಂಡೀಷನ್ ಹವಾದಲ್ಲಿ ಕುಳಿತು ಕೆಲಸ ಮಾಡುವವನಿಗೂ ಊರ ಜಾತ್ರೆಯೆಂದರೆ ಅದೇನೋ ಪುಳಕ. ಅಲ್ಲಿ ಕಂಡ ಆ ಅವಳ ನೆನಪು. ಹಳೆಯ ಗೆಳೆಯರ ಒಡನಾಟದ ಘಮ. ಜಾತ್ರೆಯೆಂದರೆ ಹಾಗೇ, ಅಮ್ಮನ ಕೈರುಚಿಯಂತೆ, ನೆನಪ ಓಣಿಯಲ್ಲಿ ಸದಾ ಇರುತ್ತದೆ. ಈಗ ಹೋದರೂ ಮತ್ತೆ ತಬ್ಬಿ ಬರಮಾಡಿಕೊಳ್ಳುತ್ತದೆ.
- ಶರಣು ಹುಲ್ಲೂರುಜಾತ್ರೆ ಮುಗಿದ ಮಾರನೇ ದಿನ ಮತ್ತೆ ಹೊರಡಬೇಕು ಕಾಯಕಕ್ಕೆ. ಬಸ್ಸು ಹತ್ತಲು ಮನಸೇ ಬಾರದು. ಜಾತ್ರೆಗೆಂದು ಬಂದಿದ್ದ ನೆಂಟರೂ ಇನ್ನೂ ಮನೆಯಲ್ಲೇ ಇದ್ದಾರೆ. ಅಮ್ಮ ಅವರಿಗಾಗಿಯೇ ಕಟ್ಟಿನ ಸಾರು ಮಾಡುತ್ತಿದ್ದಾಳೆ. ಆ ಘಮ ನನ್ನ ಬೆನ್ನತ್ತಿ ಬಸ್ ಸ್ಟ್ಯಾಂಡ್‌ವರೆಗೂ ಬಂದಿದೆ. ಹೇಗೆ ಹೊರಡಲಿ ಮತ್ತೆ ಪಟ್ಟಣಕ್ಕೆ? ಪಟ್ಟಣದಲ್ಲೂ ಸೇರಿರುತ್ತಾರೆ ಜಾತ್ರೆಯಷ್ಟೇ ಜನ. ಅವರ ಮುಖದಲ್ಲಿ ಹಬ್ಬದ ಕಳೆ ಕಾಣೆ. ಅದು ಯಾಂತ್ರಿಕ ಬದುಕು. ಕಾಲಿಗೆ ಚಕ್ರಕಟ್ಟಿಕೊಂಡು ಓಡುತ್ತಲೇ ಇರಬೇಕು. ಅವರಿಗೆ ಜಾತ್ರೆ ಅಂದರೆ ಅರ್ಥವಾಗದು. ತೇರು ಎಳೆಯುವ ಸೊಗಸನ್ನು ಕಲಿಸಬೇಕೆಂದರೆ ಅವರಿಗೆ ಪಠ್ಯಪುಸ್ತಕವೇ ಆಗಬೇಕು.ಜಾತ್ರೆ ಮುಗಿಸಿ ಪಟ್ಟಣ ಸೇರಿದಾಗ ಪಕ್ಕದ ಮನೆಯವರು ಕಂಡಿತಾ ಕೇಳುತ್ತಾರೆ, ನೀವು ಊರಿಗೆ ಹೋಗಿದ್ದೀರಂತೆ? ಹೌದು, ನಮ್ಮೂರಲ್ಲಿ ಜಾತ್ರೆ ಇತ್ತು. ಈ ಬಾರಿ ಮಳೆ ಇಲ್ಲ ನೋಡಿ, ಜಾತ್ರೆ ಅಷ್ಟೊಂದು ರಂಗೇರಲಿಲ್ಲ ಅನ್ನುತ್ತೇವೆ. ಜಾತ್ರೆಗೂ ಮಳೆಗೂ ಏನು ಸಂಬಂಧ ಅನ್ನುತ್ತಾರೆ ಪಟ್ಟಣಿಗರು.ಮಳೆ ಬಂದರೆ, ಜೇಬು ತುಂಬುತ್ತದೆ. ಜೇಬು ತುಂಬಿದರೆ ತಾನೇ ಖರ್ಚು ಮಾಡಲು ಹಣ ಸಿಗೋದು. ಈಗಲೂ ಬಹುತೇಕರ ಮನೆಯಲ್ಲಿ ಜಾತ್ರೆಗೆ ಅಪ್ಪಾನೇ ದುಡ್ಡು ಕೊಡಬೇಕು. ನಮ್ಮ ಪರ್ಸ್ ತುಂಬಿದ್ದರೂ, ಅಪ್ಪ ಎಣಿಸಿ ಕೊಡುವ ಆ ನೂರರ ನೋಟು ತಗೆದುಕೊಳ್ಳುವುದೇ ಒಂದು ಖುಷಿ. ದೊಡ್ಡವರಿಗೆ ದೊಡ್ಡ ನೋಟು, ಚಿಕ್ಕವರಿಗೆ ಚಿಕ್ಕ ನೋಟು. ಈ ಸಲ ಬಹುತೇಕ ಕಡೆ ಮಳೆ ಬಿದ್ದಿಲ್ಲ. ಭೂತಾಯಿ ಹಸಿರಾಗಿಲ್ಲ. ಹಾಗಂತ ತೇರಿನ ಅಲಂಕಾರವೇನೂ ಕಡಿಮೆಯಾಗಿಲ್ಲ.
ಈ ಸಕಲವನ್ನೂ ಸಿಟಿಯ ಗೆಳೆಯರಿಗೆ ಹೇಳಬೇಕು ಅನ್ನುವ ತವಕ. ಅವರಿಗೆ ಅದೆಷ್ಟು ಅರ್ಥವಾಗತ್ತೋ ಗೊತ್ತಿಲ್ಲ. ಹೀಗಾಗಿ ಮುಂದಿನ ಜಾತ್ರೆಗೆ ಅವರನ್ನೂ ಕರೆದುಕೊಂಡು ಹೋಗಬೇಕು. ಜಾತ್ರೆಯ ಸಂತತಿ ಇನ್ನಷ್ಟು ಬೆಳೆಯಬೇಕು.ಚಳಿಗಾಲಕ್ಕೆ ವಿದಾಯ ಹೇಳುವ ಸಮಯದಲ್ಲಿ ವಾರಿಗೆಯವರು ಕಳುಹಿಸಿದ ಆ ಮೆಸೇಜ್ ಮೊಬೈಲ್‌ನ ಇನ್‌ಬಾಕ್ಸ್‌ನಲ್ಲಿ ಥಕಥಕ ಕುಣಿಯುತ್ತದೆ. ಹಳ್ಳಿಗಳಿಂದ ದೂರವೇ ಇರುವ ಅನೇಕರಿಗೆ ಆಧುನಿಕ ಅಂಚೆ ಅಣ್ಣ ಮೊಬೈಲ್, ಈ ಅಪರೂಪದ ಸಂದೇಶವನ್ನು ತಪ್ಪದೇ ಹೊತ್ತು ತರುತ್ತಾನೆ. ಈ ಬಾರಿಯೂ ಅದೇ ಸಂದೇಶ ಬಂದಿದೆ.‘ಮುಂದಿನ ವಾರವೇ ನಮ್ಮೂರ ಜಾತ್ರೆ.. ಮರೆಯಬೇಡ. ತಪ್ಪಿಸದೇ ಊರಿಗೆ ಬರಬೇಕು’ಹೌದು, ಗ್ರಾಮೀಣ ಹಿನ್ನೆಲೆಯ ಪ್ರತಿಯೊಬ್ಬರಿಗೂ ಜಾತ್ರೆ ಅನ್ನುವ ಈ ಎರಡೂವರೆ ಅಕ್ಷರದ ಒಂದು ಪದ ರೋಚಕ. ಜಾತ್ರೆ ಅಂಬೋ ಪದ ಕಿವಿಗೆ ಬೀಳುತ್ತಿದ್ದಂತೆಯೇ ಥಟ್ಟನೆ ಐದನೇ ತರಗತಿಯಲ್ಲಿ ಓದಿದ ಪಾಠ ನೆನಪಾಗುತ್ತದೆ.
‘ಜಾತ್ರೆ ಅನ್ನೋದು ಗ್ರಾಮಗಳ ಒಂದು ಪರಂಪರೆ. ಇದು ಜಾತ್ಯಾತೀತ ಕಲ್ಪನೆಗೆ ಹೇಳಿ ಮಾಡಿಸಿದ ಉದಾಹರಣೆ. ಇಂಥದ್ದೊಂದು ಅದ್ಭುತ ಕಲ್ಪನೆ ನಮ್ಮ ಪೂರ್ವಜಕರಿಗೆ ಹುಟ್ಟಿದ್ದು ಇಂದು, ನೆನ್ನೆಯಲ್ಲ. ದುರ್ಗಸಿಂಹನ ಪಂಚತಂತ್ರ ಕತೆಗಳಲ್ಲೂ ಇದರ ಉಲ್ಲೇಖವಿದೆ. ಅದರಲ್ಲೂ ಕರ್ನಾಟಕದಲ್ಲಿ 1470 ಪ್ರಮುಖ ಜಾತ್ರೆಗಳನ್ನು ಗುರುತಿಸಲಾಗಿದೆ...’ ಹೀಗೆ ಸಮಾಜ ಶಾಸ್ತ್ರ ಹೇಳುತ್ತಿದ್ದ ಮೇಷ್ಟ್ರು ಮೂಗಿನ ತುದಿಗೆ ಜಾರಿದ ಕನ್ನಡಕವನ್ನು ಸರಿಮಾಡಿಕೊಳ್ಳುತ್ತಲೇ ಜಾತ್ರೆಯ ಬಗ್ಗೆ ಪಾಠ ಮಾಡುತ್ತಿದ್ದರೆ, ಯಾರು ತಾನೇ ಕ್ಲಾಸಿನಲ್ಲಿ ಕೂತಾರು?





ಬೆರಗಿನ ಗೊಂಬೆಈ ಜಾತ್ರೆಯೆಂದರೆ ಹಾಗೆ, ಕೂತಲ್ಲೇ ಕುಣಿಸುವ ಗರ್ದಿಗಮ್ಮತ್ತಿನ ಗೊಂಬೆಯಂತೆ. ಗೊಂಬೆ ಮತ್ತು ಅದನ್ನು ಕುಣಿಸುವವ ಬದಲಾದರೂ, ಅದು ನೀಡುವ ಮನರಂಜನೆ ಮಾತ್ರ ಯಾವತ್ತೂ ಮಿಸ್ ಆಗಲ್ಲ. ಹಾಗೆಯೇ ಜಾತ್ರೆಯೂ ಕೂಡ. ಪ್ರದೇಶದಿಂದ ಪ್ರದೇಶಕ್ಕೆ ಇದು ತನ್ನ ಸ್ವರೂಪ ಬದಲಾಯಿಸಿದರೂ ಉದ್ದೇಶ ಮಾತ್ರ ಮನಸುಗಳನ್ನು ಬೆಸೆಯುವುದೇ ಆಗಿದೆ. ಹೀಗಾಗಿ ಏಳು ಸಮುದ್ರ ದಾಟಿಕೊಂಡು ಹೋದವರೂ ಜಾತ್ರೆಯ ನೆಪದಲ್ಲಿ ಮತ್ತೆ ಮೂಲಬೇರನ್ನು ಹುಡುಕಿಕೊಂಡು ಹಳ್ಳಿಗೆ ಬರುತ್ತಾರೆ. ತೇರನ್ನೆಳೆಯುವ ನೆಪದಲ್ಲಿ ಒಂದಾಗುತ್ತಾರೆ.ಸಾಮಾನ್ಯವಾಗಿ ಜಾತ್ರೆಗಳು ಶುರುವಾಗುವುದು ಚಳಿಗಾಲ ಮುಗಿಯುವ ಹೊತ್ತಲ್ಲಿ. ಕೃಷಿ ಕಾರ‌್ಯಕ್ಕೂ ಮತ್ತು ಜಾತ್ರೆಯ ಮಧ್ಯೆ ಕೊಡುಕೊಳ್ಳುವಿಕೆ ಇದೆ. ಹೀಗಾಗಿ ಜಾತ್ರೆಗಳು ಯಾವಾಗಲೂ ರೈತಸ್ನೇಹಿ ಆಗಿವೆ. ಫಸಲು ಚೆನ್ನಾಗಿ ಬಂದಿದ್ದರೆ ಬಂಪರ್ ಜಾತ್ರೆ. ಇಲ್ಲದೇ ಇದ್ದರೆ ಪಟ್ಟಣದವರಂತೆ ಇವರೂ ಕೂಡ ಸಿನಿಮಾದಲ್ಲೇ ಜಾತ್ರೆಯ ವೈಭವವನ್ನು ಕಾಣಬೇಕು.
‘ಜನುಮದ ಜೋಡಿ ಸಿನಿಮಾದಲ್ಲಿ ದೊರೆಯಂಗೆ ಬಂದೆ ನೀ ಜನ ಜಾತ್ರೆ ನಡುವೆ. ಕಣ್ಣಲ್ಲೇ ತೊಡಿಸಿದೇ ನೀ ಮುದ್ದಿನ ಒಡವೆ’.. ಎಂಬ ಗೀತೆಯೊಂದು ಬರುತ್ತದೆ. ಅಕ್ಷರಶಃ ಜಾತ್ರೆಗಳಲ್ಲಿ ಆ ಪ್ರೀತಿ ಸಿಗುತ್ತದೆ. ಅಂಥದ್ದೊಂದು ಹುಮ್ಮಸ್ಸು ಕಾಣುತ್ತದೆ. ಅದಕ್ಕೆ ಕಾರಣ, ಸ್ವರ್ಗವೇ ಜಾತ್ರೆಯಾದ ಸೋಜಿಗ.ಈ ಸೋಜಿಗವನ್ನು ಬಣ ್ಣಸುವುದು ಕಷ್ಟ. ಅದೊಂದು ಕಾಮನಬಿಲ್ಲು. ವರ್ಣಿಸುವುದಕ್ಕಿಂತ ನೋಡಿ ಆನಂದ ಪಡಬೇಕಷ್ಟೆ. ಜಾತ್ರೆಯಂಬ ಸ್ವರ್ಗದಲ್ಲಿ ಜಾರಿ ಬಿದ್ದರೆ ಏನುಂಟು ಏನಿಲ್ಲ?ಹೌದು, ಜಾತ್ರೆಯೇ ಹಾಗೆ.. ಅದೊಂದು ಕಲರ್‌ಫುಲ್ ಪ್ರಪಂಚ. ರಥಬೀದಿಯ ಇಕ್ಕೆಲಗಳಲ್ಲಿ ಅಂಗಡಿಗಳ ಸಾಲು ಸಾಲು. ಮಧ್ಯ ನಿಂತಿರುವ ಅಲಂಕೃತ ತೇರು. ತೇರಿನ ಸುತ್ತಲೂ ಜೋಗೆರ್ (ಸ್ಟೇಶನರಿ) ಅಂಗಡಿಗಳು. ಬೆಂಡು ಬತ್ತಾಸ್ ಗುಡ್ಡೆಗಳು. ಇನ್ನೆಲ್ಲೋ ತಿರುಗುತ್ತಿದೆ ಉಯ್ಯಾಲೆ. ಸರ್ಕಸ್ ಕೂಡ ಬಂದಿದೆಯಂತೆ. ಮೂರು ಕಾಲಿನ ಮನುಷ್ಯರು, ಎರಡು ಮುಖದ ಪ್ರಾಣಿಗಳು ಈ ಬಾರಿಯ ಆಕರ್ಷಣೆ. ಬಳೆಗಾರನ ಅಂಗಡಿಗೆ ಲೆಕ್ಕವೇ ಇಡುವಂತಿಲ್ಲ. ಪಡ್ಡೆ ಹುಡುಗರಂತೂ ಪರ್ರ‌್‌ ಅಂತ ಪೀಪಿ ಊದುವುದನ್ನು ಯಾವ ವರ್ಷವೂ ನಿಲ್ಲಿಸಲ್ಲ. ಜಾತ್ರೆಯ ಆ ಗದ್ದಲದಲ್ಲಿ ಸಾಬೂನಿನ ಗುಳ್ಳೆಗಳನ್ನು ಊದಿ ಅವುಗಳನ್ನು ಹುಡುಗಿಯರಿಗೇ ತಾಗಿಸುವುದು ಪೋಲಿಗಳ ಪರಮಗುರಿ. ಇದರ ಜತೆಗೆ ಭಕ್ತಿಯಲ್ಲಿ ಮಿಂದೆದ್ದ ಜನಸಾಗರವೂ ಸೇರಿರುತ್ತದೆ.
ತೇರನೆಳೆಯುತಾರೆ ತಂಗಿ...ಜಾತ್ರೆಯ ಪ್ರಮುಖ ಘಟ್ಟವೇ ತೇರನ್ನೆಳೆಯುವುದು. ಈ ಕ್ರಿಯೆಯೇ ಒಂದು ಹಿತಾನುಭವ. ನಂಬಿಕೆಯಿಂದ ತೇರನ್ನೆಳೆದ ಸಾರ್ಥಕತೆ ಒಂದುಕಡೆಯಾದರೆ, ತನ್ನ ಸಾಮರ್ಥ್ಯವನ್ನೂ ಮೀರಿ ತೇರಿನ ಹಗ್ಗ ಎಳೆಯುವ ಎಳೆ ಹುಮ್ಮಸ್ಸು ಮತ್ತೊಂದು ಕಡೆ. ಈ ಎಳೆ ಮನಸ್ಸಿಗೆ ತನ್ನವಳನ್ನು ಮೆಚ್ಚಿಸುವ ತವಕ. ಅವಳೊಮ್ಮೆ ತನ್ನತ್ತ ನೋಡಿ, ನಕ್ಕಾಳು ಅನ್ನುವ ಆಸೆ. ಈ ನಡುವೆಯೇ ತೇರಿನ ಕಳಸಕ್ಕೆ ಬಾಳೆ ಹಣ್ಣು ಗುರಿ ಇಟ್ಟು ಎಸೆಯುವುದು, ಉತ್ತತ್ತಿಯನ್ನು ಆರಿಸಿಕೊಳ್ಳುವ ಕ್ರಿಯೆ ಇದ್ದೇ ಇರುತ್ತದೆ. ಇದು ಸಾಮಾನ್ಯವಾಗಿ ಬಹುತೇಕ ಕಡೆ ಸಿಗುವ ಜಾತ್ರೆಯ ಚಿತ್ರಣ.ಆದರೆ, ಜಾತ್ರೆ ಅನ್ನುವುದು ಅದರ ತೇರಿನಷ್ಟೇ ಕ್ರಿಯಾಶೀಲ. ಚಲನಶೀಲ. ತಿರುವು ಸಿಕ್ಕಂತೆ ಹರಿಯುವ ನದಿಯ ಗುಣದ್ದು. ಹೀಗಾಗಿಯೇ ಅದು ಸುಲಭವಾಗಿ ಬದಲಾಗುತ್ತದೆ. ಬದಲಾಯಿಸಿಕೊಂಡಂತೆ ಒಪ್ಪುತ್ತದೆ. ಹೀಗಾಗಿ ಈ ಹೊತ್ತಿನ ಹುಡುಗ ಹುಡುಗಿಯರಿಗೆ ಜಾತ್ರೆಯಂದರೆ ಆಸೆಗೆ ಮುನ್ನುಡಿ ಬರೆಯುವ ಯಾಗ. ಕಳೆದ ವರ್ಷ ತೇರಿಗೆ ಬಾರದ ಕ್ಲಾಸ್‌ಮೇಟ್ ಹುಡುಗಿ ಈ ಸಲ ಬಂದಿರಬೇಕು ಅನ್ನುತ್ತದೆ ಅವನ ಮನಸು. ಜನಸಾಗರಕ್ಕೇ ಜೂಮ್ ಹಾಕಿ ಹುಡುಕುತ್ತವೆ ಆತನ ಕಣ್ಣು. ಅವಳೂ ಅಷ್ಟೇ, ಕಾಲೇಜ್‌ಗೆ ನೀಟಾಗಿ ಬಾರದ ತನ್ನುಡುಗ ಜಾತ್ರೆಗಾದರೂ ಟೀ ಶರ್ಟ್, ಪೆನ್ಸಿಲ್ ಕಟ್ ಜೀನ್ಸ್ ಹಾಕಿಕೊಂಡು ಬಂದಿದ್ದಾನೋ ಅನ್ನುವುದನ್ನು ಗಮನಿಸುತ್ತಾಳೆ. ಅದೆಷ್ಟೋ ದಿನದಿಂದ ಮನಸಲ್ಲೇ ಮಂಡಿಗೆ ತಿನ್ನುತ್ತಿದ್ದ ಒನ್‌ವೇ ಪ್ರೇಮಿಗಳು ಕೊಂಚ ಹತ್ತಿರಕ್ಕೆ ಬರುತ್ತಾರೆ. ಕಣ್ಣುಗಳಲ್ಲೇ ಮಾತಾಡಿಕೊಳ್ಳುತ್ತಾರೆ. ಅವನಿಗಾಗಿ ಇವಳು, ಇವಳಿಗಾಗಿ ಅವನು ಕಣ್ಮನ ಸೆಳೆಯುವಂತೆ ರೆಡಿಯಾಗಿ ಬಂದಿರುತ್ತಾರೆ. ಇಂತಹ ಪ್ರೇಮಿಗಳಲ್ಲಿ ಜಾತ್ರೆಯು ಪ್ರೀತಿಯ ಬೀಜ ಬಿತ್ತುತ್ತದೆ. ಅಲ್ಲಿಂದ ಮತ್ತೊಂದು ಹೊಸ ಜೋಡಿ ಉದಯವಾಗುತ್ತದೆ.





ನಾಟಕ ರಂಗುಜಾತ್ರೆಯ ಮತ್ತೊಂದು ವಿಶೇಷತೆ ಹೇಳಲೇಬೇಕು. ಉತ್ತರ ಕರ್ನಾಟಕದ ಕಡೆಯ ಜಾತ್ರೆಯಾದರೆ, ನಾಟಕ ಕಂಪೆನಿಗಳು ಬೀಡಾರ ಹೂಡಿರುತ್ತವೆ. ಸಿನಿಮಾ ಟೆಂಟ್ ಕೂಡ ತಲೆಯೆತ್ತಿ ನಿಂತಿರುತ್ತದೆ. ಕರಾವಳಿ ಕಡೆಯ ಜಾತ್ರೆಯಲ್ಲಿ ಯಕ್ಷಗಾನದ್ದೇ ರಂಗು. ಬಾದಾಮಿ ಬನಶಂಕರಿ ಜಾತ್ರೆ, ಸಿರಸಿ ಮಾರಿಕಾಂಬಾ ಜಾತ್ರೆಯಗಳಲ್ಲಿ ಇಪ್ಪತ್ತೈದಕ್ಕೂ ಹೆಚ್ಚು ನಾಟಕ ಕಂಪೆನಿಗಳನ್ನು ನೋಡಬಹುದು. ಜಾತ್ರೆಗಾಗಿಯೇ ಇವರು ವಿಶೇಷ ನಾಟಕಗಳನ್ನು ತರುತ್ತಾರೆ. ಅವುಗಳ ಶೀರ್ಷಿಕೆಯೇ ವಿಭಿನ್ನವಾಗಿರುತ್ತವೆ. ಮೊದಲಾದರೆ, ಹಸಿರು ಬಳೆ, ರೈತನ ಮಕ್ಕಳು, ಬಾಲ ನಾಗಮ್ಮ ರೀತಿಯ ನಾಟಕಗಳು ಪ್ರದರ್ಶನಗೊಳ್ಳುತ್ತಿದ್ದವು. ನಂತರ ಈ ಟ್ರೆಂಡ್ ಬದಲಾಯಿತು. ಯುವಕರನ್ನು ಸೆಳೆಯುವುದಕ್ಕಾಗಿಯೇ ಹೊಸ ರೀತಿಯ ನಾಟಕಗಳು ಬಂದವು. ಡಬಲ್ ಮೀನಿಂಗ್ ಡೈಲಾಗ್ ಹೊಡೆಯುತ್ತಲೇ ಅವು ಫೇಮಸ್ ಆದವು. ಈಗಲೂ ಬಸ್ ಕಂಡಕ್ಟರ್, ಕಲಿಯುಗದ ಕುಡುಕ, ಖಾನಾವಳಿ ಚೆನ್ನಿ ರೀತಿಯ ನಾಟಕಗಳನ್ನು ನಾವು ನೋಡಬಹುದು.ಜಾತ್ರೆಯೆಂದರೆ ಕೇವಲ ಇವಿಷ್ಟೇ ಅಲ್ಲ. ಇವೆಲ್ಲವುಗಳ ಮಧ್ಯೆ ತೇರನ್ನು ಎಳೆದು ಕೃತಾರ್ಥರಾಗುವವರ, ಭಕ್ತಿಯಲ್ಲಿ ಮಿಂದೇಳುವ ಗುಂಪು ಇದ್ದೇ ಇರುತ್ತದೆ. ಅವರಿಂದಾಗಿಯೇ ಜಾತ್ರೆಯಲ್ಲಿ ಭಕ್ತಿಯ ಕಳೆ ಕಾಣುತ್ತದೆ.
ಮಹಿಳಾ ವಿಶೇಷ ಜಾತ್ರೆ!!ಸಾಮಾನ್ಯವಾಗಿ ಜಾತ್ರೆಯಲ್ಲಿ ತೇರು ಎಳೆಯುವುದು ಪರುಷರೇ. ಅಪ್ಪಿತಪ್ಪಿಯೂ ಮಹಿಳೆಯರು ತೇರಿನ ಹಗ್ಗ ಮುಟ್ಟುವುದಿಲ್ಲ. ಆದರೆ, ಗಂಗಾವತಿ ತಾಲೂಕಿಕ ಪಡಿವಡಕಿ ಗ್ರಾಮದಲ್ಲಿ ಈ ಪದ್ಧತಿ ಇಲ್ಲ. ಮಹಿಳೆಯರಿಗಾಗಿಯೇ ವಿಶೇಷ ಜಾತ್ರೆ ನಡೆಯುತ್ತದೆ. ಮಹಾಲಕ್ಷ್ಮೀ ಜಾತ್ರೆಯನ್ನು ಮಹಿಳಾಮಣಿಗಳಿಗಾಗಿಯೇ ಮೀಸಲಿಟ್ಟಿದ್ದಾರೆ. ಐದು ದಶಕಗಳಿಂದಲೂ ಈ ಪದ್ಧತಿ ಅಲ್ಲಿ ನಡೆದುಕೊಂಡು ಬಂದಿದೆ. ಭರತ ಹುಣ್ಣಿಮೆಯ ಒಂಬತ್ತನೆಯ ದಿನದಂದು ಪುರುಷರು ತೇರನ್ನೆಳೆದರೆ, ಹತ್ತನೇ ದಿನದಂದು ಮಹಿಳೆಯರೇ ತೇರನ್ನೆಳೆದು ಸಂಭ್ರಮಿಸುತ್ತಾರೆ. ಈ ಜಾತ್ರೆಗಾಗಿಯೇ ಸುತ್ತಲಿನ ಗ್ರಾಮದ ಮಹಿಳೆಯರು ಆಗಮಿಸುತ್ತಾರೆ.

ಡಂಬಳದ ರೊಟ್ಟಿ ಜಾತ್ರೆ!!ಗದಗ ಜಿಲ್ಲೆಯ, ಮುಂಡರಗಿ ತಾಲೂಕಿನ ಡಂಬಳದ ತೋಂಟದಾರ್ಯ ಮಠದ ಜಾತ್ರೆಯು, ರೊಟ್ಟಿ ಜಾತ್ರೆ ಅಂತಾನೇ ಫೇಮಸ್. ಇದರ ವಿಶೇಷ ಅಂದರೆ ಡಂಬಳ ಗ್ರಾಮದ ಸುತ್ತಲಿನ ಹಳ್ಳಿಗರು ಮನೆಯಲ್ಲಿ ರೊಟ್ಟಿ ತಯಾರಿಸಿ, ದೇವರಿಗೆ ಅರ್ಪಿಸುತ್ತಾರೆ. ಜಾತ್ರೆಯಂದು ಬರುವ ಭಕ್ತರು ರೊಟ್ಟಿತಿಂದು ಸಂಭ್ರಮಿಸುತ್ತಾರೆ. ಹೇಳಿ ಕೇಳಿ ಉತ್ತರ ಕರ್ನಾಟಕದ ರುಚಿಕಟ್ಟಾದ ರೊಟ್ಟಿಯು ಜಾತ್ರೆಯ ನೆಪದಲ್ಲಿ ಹಸಿದ ಹೊಟ್ಟೆಗಳನ್ನು ತಣ್ಣಗಾಗಿಸುತ್ತದೆ. ಬಡವ, ಶ್ರೀಮಂತ ಎನ್ನದೇ ಎಲ್ಲರೂ ಒಟ್ಟಿಗೆ ಸೇರಿ ರೊಟ್ಟಿತಿಂದು ಖುಷಿ ಪಡುತ್ತಾರೆ.
ಮಲೆಮಾದೇಶ್ವರ ಜಾತ್ರೆ!!ಮೈಸೂರು ಸೀಮೆಯಲ್ಲಿ ಪ್ರಮುಖವಾದದ್ದು ಮಲೆಮಾದೇಶ್ವರ ಜಾತ್ರೆ. ಇದನ್ನು ನಿಜ ಅರ್ಥದಲ್ಲಿ ಜಾನಪದ ಜಾತ್ರೆಯೆಂದೇ ಕರೆಯಬೇಕು. ಮಾದೇಶ್ವರನ ಶಿಶು ಮಕ್ಕಳಾದ ಮಾದೇಶ್ವರ ದೇವರ ಗುಡ್ಡರು ಅಥವಾ ಕಂಸಾಳೆ ಗುಡ್ಡರು ಹಾಡುವ ಮಾದೇಶ್ವರನ ಕುರಿತಾದ ಮೌಖಿಕ ಕಾವ್ಯವನ್ನು ಜಾತ್ರೆಯಲ್ಲಿ ಕೇಳುವುದೇ ಒಂದು ಸೊಗಸು. ಚಾರಿತ್ರಿಕ ಹಿನ್ನೆಲೆಯಲ್ಲೂ ಈ ಜಾತ್ರೆಯನ್ನು ಬಣ್ಣಿಸುವುದರಿಂದ, ಇತಿಹಾಸದ ಒಂದು ಭಾಗವಾಗಿಯೂ ಹಲವು ಶಾಸನಗಳಲ್ಲಿ ಈ ಕುರಿತು ಉಲ್ಲೇಖವಾಗಿದೆ.ಮಾರಿಕಾಂಬಾ ಜಾತ್ರೆಉತ್ತರ ಕನ್ನಡ ಜಿಲ್ಲೆ ಶಿರಸಿಯ ಮಾರಿಕಾಂಬಾದೇವಿಯ ಜಾತ್ರೆಯು ಕರ್ನಾಟಕದ ಪ್ರಮುಖ ಜಾತ್ರೆಗಳಲ್ಲಿ ಒಂದು. ಈ ದೇವಿಗೆ ಕರ್ನಾಟಕದಲ್ಲಿ ಮಾತ್ರವಲ್ಲ, ನೆರೆಯ ರಾಜ್ಯಗಳಿಂದಲೂ ಭಕ್ತರು ಆಗಮಿಸುತ್ತಾರೆ. ಆಂಧ್ರ ಪ್ರದೇಶ, ತಮಿಳುನಾಡು, ಕೇರಳ, ಗೋವಾ ಹೀಗೆ ನಾನಾ ಕಡೆಯ ಭಕ್ತರು ಬಂದು ಸೇರುವುದರಿಂದ, ಜಾತ್ರೆಯು ಜನಸಾಗರವಾಗಿ ಮಾರ್ಪಡುತ್ತದೆ. ಈಕೆ ಶಕ್ತಿ ದೇವತೆ ಆಗಿರುವುದರಿಂದ ಹಲವು ಆಚರಣೆಗಳು ರೂಢಿಗತವಾಗಿದೆ. ಈ ಕಾರಣದಿಂದಾಗಿಯೇ ಆರಾಧಕರ ಸಂಖ್ಯೆ ವರ್ಷದಿಂದ ವರ್ಷಕ್ಕೆ ಹೆಚ್ಚಾಗುತ್ತದೆ.


ಬನಶಂಕರಿ ಜಾತ್ರೆಬಾದಾಮಿ ಸಮೀಪದ ಬನಶಂಕರಿ ದೇವಿ ಜಾತ್ರೆಯನ್ನು ನೋಡಲು ಎರಡು ಕಣ್ಣು ಸಾಲದು. ಕಣ್ಣಿಗೆ ಕಂಡಷ್ಟು ಜನರು. ಎತ್ತಿನ ಗಾಡಿಗಳು. ಆಧುನಿಕ ಯುಗದಲ್ಲೂ ಸಿನಿಮಾ ಟೆಂಟ್. ನೆಲದ ಮೇಲೆಯೇ ಕೂತು ಸಿನಿಮಾ ನೋಡಬೇಕು. ಸಾಲು ಸಾಲು ನಾಟಕ ಕಂಪೆನಿಗಳು. ಇವೆಲ್ಲವುಗಳ ಮಧ್ಯೆ ಗಮನ ಸೆಳೆಯುವುದು ಬುತ್ತಿ ಹೊತ್ತು ತಂದ ಮಹಿಳೆಯರು. ಜನ ಇದ್ದಲ್ಲೇ ಬಂದು, ಅಮ್ಮನಂತೆಯೇ ಮುಂದೆ ಕೂತು ನಮಗೆ ಊಟ ಬಡಿಸುತ್ತಾರೆ. ಕೆನೆಮೊಸರು, ರೊಟ್ಟಿ, ನಾನಾ ತರಹದ ಚಟ್ನಿ, ಕಟ್ಟಿನ ಸಾರು ರುಚಿಯನ್ನು ಬಲ್ಲವನೇ ಬಲ್ಲ. ಒಂದು ತಿಂಗಳು ನಡೆಯುವ ಈ ಜಾತ್ರೆಗೆ ಲಕ್ಷಾಂತರ ಭಕ್ತರು ಪ್ರತಿ ವರ್ಷವೂ ಸಾಕ್ಷಿಯಾಗುತ್ತಾರೆ.


ಪುತ್ತೂರು ಜಾತ್ರೆದಕ್ಷಿಣ ಕನ್ನಡದ ಪುತ್ತೂರಿನಲ್ಲಿ ಏಪ್ರಿಲ್ ತಿಂಗಳಲ್ಲಿ ಸೌರಮಾನ ಯುಗಾದಿ ಕಳೆದ ಎರಡು ಮೂರು ದಿನಗಳಲ್ಲಿ ನಡೆವ ಜಾತ್ರೆ ಇದು. ಪುತ್ತೂರು ಮಾತ್ರವಲ್ಲ, ಸುತ್ತಲಿನ ತಾಲೂಕುಗಳಿಂದಲೂ ಜನ ಬಂದು ಸೇರುತ್ತಾರೆ. ಯಕ್ಷಗಾನದ ಅಲೆಯಲ್ಲಿ ಮೈಮರೆಯುತ್ತಾರೆ. ಜಾತ್ರೆಯ ಅಂಗಡಿಗಳ ನಡುವೆ ಖುಷಿಪಡುತ್ತಾರೆ.


