ಬದಲಾಯಿತು ಟೆಕ್ಕಿಗಳ ವೀಕೆಂಡ್ ಟೇಸ್ಟ್
* ಶರಣು ಹುಲ್ಲೂರು
ಟೆಕ್ಕಿಗಳಿಗೆ ವೀಕೆಂಡ್ ಅಂದರೆ ಮೋಜು, ಮಸ್ತಿ. ವಾರದ ಬಿಡುವು. ಶುಕ್ರವಾರದ ದಿನ ಇಳಿಸಂಜೆಯನ್ನು ತಬ್ಬುತ್ತಿದ್ದಂತೆಯೇ, ಇವರ ಕಣ್ಣುಗಳು ಹೊಸ ರೆಸಾರ್ಟ್‌ನತ್ತ ನೆಟ್ಟಿರುತ್ತವೆ. ಲ್ಯಾಪ್‌ಟಾಪ್‌ಗೆ ಬೀಗ ಜಡಿದು, ಇಂಟರ್‌ನೆಟ್ಟೂ ಸಿಗದೇ ಇರುವ ಸ್ಥಳಕ್ಕೆ ಹೊರಟರೆ, ಮತ್ತೆ ಕೆಲಸಕ್ಕೆ ವಾಪಸ್ಸಾಗುವುದು ಸೋಮವಾರವೆ. ಮೂರ‌್ನಾಲ್ಕು ದಿನಗಳ ರಜೆ ಒಟ್ಟಿಗೆ ಸಿಕ್ಕರೆ ಸಾಕು, ಸ್ವರ್ಗವೇ ಧರೆಗಿಳಿಯುತ್ತದೆ.
ವೀಕೆಂಡ್ ಕರಗುತ್ತಿದ್ದಂತೆಯೇ ಮತ್ತದೇ ಆಫೀಸ್, ಮೌಸ್, ಕೀ ಬೋರ್ಡ್, ಪ್ರೋಗ್ರಾಮಿಂಗ್, ಬಾಸ್.. ಟಾರ್ಗೆಟ್! ನಾಲ್ಕು ದಿನಗಳ ನಂತರ ಮತ್ತೊಂದು ವೀಕೆಂಡ್. ಇದು ಬಹುತೇಕ ಟೆಕ್ಕಿಗಳ ಜೀವನ ಚಕ್ರ.ಆದರೆ ಈಗ ಬಹುತೇಕ ಟೆಕ್ಕಿಗಳ ಬ್ರೌಸಿಂಗ್ ಬಟನ್ ಬದಲಾಗಿದೆ. ‘ಮೋಜು-ಮಸ್ತಿ’ ಪದಕ್ಕೆ ಡಿಲಿಟ್ ಹೇಳಿ, ಸಾಂಸ್ಕೃತಿಕ ಲೋಕದತ್ತ ವಾಲುತ್ತಿದ್ದಾರೆ. ಅನೇಕ ಸಾಫ್ಟ್‌ವೇರ್ ಉದ್ಯೋಗಿಗಳು ಬೇರೆ ಬೇರೆ ರಂಗಗಳಲ್ಲಿ ವೀಕೆಂಡ್ ಕಳೆಯುತ್ತಿದ್ದಾರೆ. ಈಚೆಗಷ್ಟೇ ಹಲವು ಸಾಫ್ಟ್‌ವೇರಿಗರು ತಮ್ಮ ಕೆಲಸ ಬಿಟ್ಟು ಸಿನಿಮಾಗೆ ಕಾಲಿಟ್ಟ ಟ್ರೆಂಡ್ ಕಾಣಿಸಿಕೊಂಡಿತ್ತು. ಇದೀಗ ವೀಕೆಂಡ್ ಅನ್ನು ಕ್ರಿಯೇಟಿವ್ ಆಗಿ ಕಳೆಯುವ ಟ್ರೆಂಡ್ ಹುಟ್ಟಿದೆ.ನಾಟಕರಂಗದತ್ತ ನಾಟಕಗಳೆಂದರೆ ಮೂಗು ಮುರಿಯುವವರೇ ಹೆಚ್ಚು. ಥಿಯೇಟರ್ ತರಬೇತಿ ಸಂಸ್ಥೆಗಳಿಂದ ಬಂದ ಕಲಾವಿದರು ಸಿನಿಮಾ, ಸೀರಿಯಲ್ ಕಡೆ ಮುಖ ಮಾಡಿದ್ದರೆ, ಟೆಕ್ಕಿಗಳು ನಾಟಕರಂಗದತ್ತ ಚಿತ್ತ ನೆಟ್ಟಿದ್ದಾರೆ. ಹವ್ಯಾಸಿ ನಾಟಕ ತಂಡಗಳಲ್ಲಿ ಕಲಾವಿದರಾಗಿ ಗುರುತಿಸಿಕೊಳ್ಳುತ್ತಿದ್ದಾರೆ. ಅಲ್ಲದೇ ತಮ್ಮದೇ ಹವ್ಯಾಸಿ ನಾಟಕ ತಂಡವನ್ನೂ ಅವರು ಕಟ್ಟಿಕೊಂಡಿದ್ದಾರೆ. ‘ರಂಗತಂತ್ರ’ ನಾಟಕ ತಂಡ ಸೇರಿದಂತೆ ಹತ್ತು ಹಲವು ತಂಡಗಳು ಬೆಂಗಳೂರಿನಲ್ಲಿವೆ.
2008ರಲ್ಲಿ ಸ್ಥಾಪಿತವಾದ ರಂಗತಂತ್ರ ತಂಡದಲ್ಲಿ ಬಹುತೇಕರು ಸಾಫ್ಟ್‌ವೇರ್ ಉದ್ಯೋಗಿಗಳು. ತಮ್ಮ ವೀಕೆಂಡನ್ನು ನಾಟಕಗಳಿಗಾಗಿಯೇ ಮೀಸಲಿಟ್ಟವರು. ಈ ಹಿಂದೆ ಮಹಾದೇವ್ ಪ್ರಸಾದ್ ನೇತೃತ್ವದಲ್ಲಿ ಹಾಸ್ಯ ನಾಟಕೋತ್ಸವವನ್ನು ಹಮ್ಮಿಕೊಂಡ ಹೆಗ್ಗಳಿಕೆ ತಂಡಕ್ಕಿದೆ. ಶ್ರೀಕೃಷ್ಣ ಸಂಧಾನ, ಲಾಕ್ ಔಟ್ ಅಲ್ಲ ನಾಕೌಟ್ ಮುಂತಾದ ನಾಟಕಗಳು ಇವರ ತಂಡದಿಂದ ಪ್ರದರ್ಶಿಸಲ್ಪಟ್ಟಿವೆ.ಬೆಳ್ಳಿತೆರೆಯಲ್ಲಿ ಸ್ಯಾಂಡಲ್‌ವುಡ್ ಈಗ ಟೆಕ್ಕಿಗಳ ಸಾಮ್ರಾಜ್ಯ ಆಗುತ್ತಿದೆ. ಸಾಫ್ಟ್‌ವೇರ್ ಜಗತ್ತಿನಿಂದ ಬಂದ ಅನೇಕ ನಿರ್ದೇಶಕರು ಸಿನಿಮಾ ರಂಗದಲ್ಲಿ ಹೊಸ ಹೊಸ ಪ್ರಯೋಗ ಮಾಡುತ್ತಿದ್ದಾರೆ. ವಿಭಿನ್ನ ಆಲೋಚನೆಯ ಜತೆ ಗುರುತಿಸಿಕೊಳ್ಳುತ್ತಿದ್ದಾರೆ. ವಾರಾಂತ್ಯವನ್ನು ಸಿನಿಮಾ ಮಾಡಲು ಮೀಸಲಿಡುತ್ತಿದ್ದಾರೆ. ‘ಎ ಡೇ ಇನ್ ದಿ ಸಿಟಿ’ ಸಿನಿಮಾಗೆ ಬಂಡವಾಳ ಹೂಡಿದ್ದು ಟೆಕ್ಕಿಗಳೇ ಅನ್ನುವುದು ವಿಶೇಷ. ಈ ಸಿನಿಮಾದ ನಿರ್ದೇಶಕ ವೆಂಕಟ್ ಭಾರದ್ವಾಜ್ ಕೂಡ ಸಾಫ್ಟ್‌ವೇರ್ ಕಂಪೆನಿಯ ಉದ್ಯೋಗಿ.ಪ್ರತಿಷ್ಠಿತ ಸಾಫ್ಟ್‌ವೇರ್ ಕಂಪೆನಿಯ ಉದ್ಯೋಗಿ ಶರಣ್, ಕಿರುಚಿತ್ರ ಲೋಕದ ಪ್ರತಿಭಾವಂತ ಡೈರೆಕ್ಟರ್. ಇವರ ನಿರ್ದೇಶನದಲ್ಲಿ ಮೂಡಿ ಬಂದ ‘ಅನಿರೀಕ್ಷಿತ’ ಕಿರುಚಿತ್ರಕ್ಕೆ ಭಾರೀ ಮೆಚ್ಚುಗೆ ವ್ಯಕ್ತವಾಯಿತು. ಇವರದ್ದೇ ಮತ್ತೊಂದು ಕಿರುಚಿತ್ರ ‘ಮನೀಷೆ’ 2014ರ ಅಂತರಾಷ್ಟ್ರೀಯ ಕಿರುಚಿತ್ರೋತ್ಸವದಲ್ಲಿ ‘ಸ್ಕ್ರೀನ್ ಪ್ಲೇ’ ಅವಾರ್ಡ್ ಕೂಡ ಪಡೆಯಿತು. ಇದೇ ಹಾದಿಯಲ್ಲೇ ಇನ್ನಷ್ಟು ನಿರ್ದೇಶಕರೂ ಸೇರಿದ್ದಾರೆ.
ಸಾಹಿತ್ಯ ಲೋಕದತ್ತ ಪಯಣ ಕನ್ನಡ ಸಾಹಿತ್ಯ ಲೋಕಕ್ಕೆ ಟೆಕ್ಕಿಗಳ ಕೊಡುಗೆಯೂ ಅಪಾರ. ಕೆಲಸದ ಜತೆ ಜತೆಗೆ ಕನ್ನಡ ಕಟ್ಟುವ ಕೆಲಸವೂ ಇವರಿಂದ ಆಗುತ್ತಿದೆ. ಕನ್ನಡದ ಬಗೆಗೆ ಕೇವಲ ಭಾಷಣ ಮಾಡದೇ, ಭಾಷೆಯನ್ನು ಬೆಳೆಸುವ ನಿಟ್ಟಿನಲ್ಲಿಯ ಇವರ ಪ್ರಯತ್ನ ಶ್ಲಾಘನೀಯ.ಅನೇಕ ಸಾಫ್ಟ್‌ವೇರ್ ಗೆಳೆಯರು ಕತೆ ಮತ್ತು ಕವನ ಸಂಕಲನಗಳನ್ನು ಪ್ರಕಟಿಸುತ್ತಿದ್ದಾರೆ, ಫೇಸ್‌ಬುಕ್‌ನಲ್ಲೂ ಬರೆಯುತ್ತಿದ್ದಾರೆ. ಈ ಮಧ್ಯೆ ಮುಕುಂದ ಸಟ್ಲೂರ್ ಮತ್ತು ಗೆಳೆಯರು ವಿಭಿನ್ನ ಪ್ರಯತ್ನ ಮಾಡಿದ್ದಾರೆ. ಹೆಸರಾಂತ ಕತೆಗಾರರ ಕತೆಗಳನ್ನು ಆಯ್ಕೆ ಮಾಡಿಕೊಂಡು ‘ಕೇಳು ಕತೆಯ’ ಎಂಬ ಆಡಿಯೋ ಸಿಡಿ ಹೊರತಂದಿದ್ದಾರೆ. ಪ್ರಕಾಶ್ ರೈ, ಎಂ.ಡಿ.ಪಲ್ಲವಿ, ಕಿಶೋರ್ ಸೇರಿದಂತೆ, ಅನೇಕರು ಇವರ ಕೆಲಸ ಮೆಚ್ಚಿ, ಕತೆ ಓದಿದ್ದಾರೆ. ಸಿಡಿ ಮಾರಾಟದಿಂದ ಬಂದ ಹಣವನ್ನು ಗಡಿನಾಡ ಕನ್ನಡ ಶಾಲೆಗಳಿಗೆ ನೀಡುತ್ತಿರುವುದು ಮತ್ತೊಂದು ಹೆಮ್ಮೆಯ ವಿಚಾರ. ಇದೇ ಹಾದಿಯಲ್ಲೇ ಇನ್ನೂ ಅನೇಕರು ಸಾಗುತ್ತಿದ್ದಾರೆ.ಸಾಂಸ್ಕೃತಿಕ ಲೋಕ ವೀಕೆಂಡ್‌ನಲ್ಲಿ ಟೆಕ್ಕಿಗಳ ಬೆನ್ನು ಲ್ಯಾಪ್‌ಟಾಪ್ ಮುಕ್ತವಾಗಿದೆ. ಸಾಫ್ಟ್‌ವೇರ್ ಉದ್ಯೋಗಿ ಮನೋಜ್ ರಾಧಾಕೃಷ್ಣನ್, ‘ಪಂಚಾರಿ’ ಮೇಳವನ್ನು ಕಟ್ಟಿದ್ದಾರೆ. ‘ಮಂಜುತರ’ ಹೆಸರಿನ ಈ ತಂಡವು ಅದ್ಭುತವಾಗಿ ಚೆಂಡೆ ನುಡಿಸುತ್ತದೆ. ಬಿಡುವಿನ ವೇಳೆಯಲ್ಲಿ ಇವರೆಲ್ಲ ಒಟ್ಟಾಗಿ ಕಾರ‌್ಯಕ್ರಮ ನೀಡುತ್ತಾರೆ. ದೇವಸ್ಥಾನಗಳಲ್ಲಿ ಮೇಳಗಳನ್ನು ನಡೆಸಿಕೊಡುತ್ತಾರೆ. ಎಚ್‌ಎಎಲ್ ಬಳಿ ಇರುವ ಅಯ್ಯಪ್ಪ ಸ್ವಾಮಿ ದೇವಸ್ಥಾನದಲ್ಲಿ ಇವರ ಚೆಂಡೆಯ ಕೈಚಳಕವನ್ನು ನೋಡಬಹುದಾಗಿದೆ. ಅಲ್ಲದೇ ಅನೇಕರು ಯಕ್ಷಗಾನದತ್ತಲೂ ಆಸಕ್ತಿ ತೋರಿಸಿ, ಈ ರಂಗದಲ್ಲಿ ಗುರುತಿಸಿಕೊಳ್ಳುತ್ತಿದ್ದಾರೆ.
ಸಾಹಿತ್ಯ, ಸಾಂಸ್ಕೃತಿಯ ಜತೆಗೆ, ಸಮಾಜಸೇವೆಯಲ್ಲೂ ಅನೇಕರು ಮುಂದಾಗಿದ್ದಾರೆ. ಟೆಕ್ಕಿಗಳ ಸಾಹಿತ್ಯ ಆಸಕ್ತಿಯನ್ನು ಗಮನಿಸಿಯೇ ಉಪನ್ಯಾಸಕ ಶ್ರೀಪಾದ್ ಭಟ್, ಹಳೆಗನ್ನಡ ಸಾಹಿತ್ಯವನ್ನು ಟೆಕ್ಕಿಗಳಿಗೆ ಕಲಿಸುತ್ತಿದ್ದಾರೆ. ಆ ಟೆಕ್ಕಿಗಳು ವಾಟ್ಸ್‌ಅಪ್ ಮೂಲಕ, ಇತರರಿಗೆ ಈ ಸಾಹಿತ್ಯವನ್ನು ಹರಡುತ್ತಿದ್ದಾರೆ. ಬೆಂಗಳೂರಿನಲ್ಲಿ ನಡೆದ ಲೋಕಪಾಲ್ ಚಳವಳಿಯಲ್ಲಿ ಅಸಂಖ್ಯಾತ ಟೆಕ್ಕಿಗಳು ಭಾಗವಹಿಸಿ, ಹೋರಾಟಕ್ಕೆ ಸಾಕ್ಷಿ ಆಗಿದ್ದನ್ನು ಮರೆಯುವಂತಿಲ್ಲ. ಶೈಕ್ಷಣಿಕ, ಆರೋಗ್ಯ, ಪರಿಸರ, ಸಮುದಾಯ ಅಭಿವೃದ್ಧಿ ಸೇರಿದಂತೆ ನಾನಾ ಕೆಲಸಗಳಲ್ಲಿ ಟೆಕ್ಕಿಗಳ ಪಾತ್ರ ಇಂದು ದೊಡ್ಡದಿದೆ.ಕನ್ನಡದ ಸಾಹಿತ್ಯವನ್ನು ಬೆಳೆಸುವುದರ ಜತೆಗೆ, ಗಡಿನಾಡಿನಲ್ಲಿ ಕನ್ನಡವನ್ನು ಗಟ್ಟಿಯಾಗಿ ನಿಲ್ಲಿಸಬೇಕಿದೆ. ಆ ಪುಟ್ಟ ಪ್ರಯತ್ನಕ್ಕಾಗಿ ನಾವು ಕೇಳು ಕತೆಯೆ ಸಿಡಿ ಮಾಡಿದೆವು. ಸಿಡಿ ಮಾರಾಟದಿಂದ ಬಂದ ಹಣವನ್ನು ನಾವು ಗಡಿನಾಡ ಕನ್ನಡ ಶಾಲೆಗಳಿಗೆ ಕೊಡುತ್ತಿದ್ದೇವೆ. ನಮ್ಮ ಕೆಲಸ ಯಾವತ್ತಿಗೂ ಖುಷಿ ಕೊಡುವಂಥದ್ದು. -ಮುಕುಂದ್ ಸಟ್ಲೂರ್, ಸಾಫ್ಟ್‌ವೇರ್ ಉದ್ಯೋಗಿಅನೇಕ ನಾಟಕ ತಂಡಗಳಲ್ಲಿ ಸಾಫ್ಟ್‌ವೇರ್ ಉದ್ಯೋಗಿಗಳು ಇದ್ದಾರೆ. ಆಸಕ್ತಿಯಿಂದ ನಟನೆಯನ್ನೂ ಕಲಿಯುತ್ತಿದ್ದಾರೆ. ಕಲಾವಿದರ ಸಂಖ್ಯೆಯಂತೆ ತಂತ್ರಜ್ಞರ ಸಂಖ್ಯೆಯೂ ಬೆಳೆಯಬೇಕಿದೆ. - ರಾಘು ಶಿವಮೊಗ್ಗ, ನಿರ್ದೇಶಕ
