Real ಅಲ್ಲದ ಶೋಗಳು
ಒಂದಾದ ಮೇಲೆ ಒಂದು, ಸಾಲು ಸಾಲು ರಿಯಾಲಿಟಿ ಶೋಗಳು. ವೀಕ್ಷಕರ ಸೆಳೆದಿಟ್ಟುಕೊಳ್ಳುವ ಸರಕು. ಸಿಲೆಬ್ರಿಟಿ ಸ್ಪರ್ಧಿಗಳು. ವಿಶಿಷ್ಟ ಟಾಸ್ಕ್. ಗೆದ್ದವರಿಗೆ ದಿಢೀರ್ ಜನಪ್ರಿಯತೆ. ಸೋತು ಹೊರಬಿದ್ದವರೂ ಹೀರೋಗಳೇ. ಹೀಗೆ ಸಿಗುತ್ತಿರುವುದು ನಿಜವಾದ ಸ್ಟಾರ್‌ಗಿರಿಯಾ? ಇದು ಸಮಾಜಕ್ಕೆ ಅಪೇಕ್ಷಿತವಾ? ರಿಯಾಲಿಟಿ ಶೋಗಳು ನಡೆದಿರುವ ಹಾದಿಯತ್ತ ಒಂದು ನೋಟ.
- ಶರಣು ಹುಲ್ಲೂರುಅದು ನಾಗರಹೊಳೆ ಅಭಯಾರಣ್ಯದ ಜೇನು ಕುರುಬರ ಹಾಡಿ ಬಳ್ಳೆ. ಕೃಷ್ಣಪ್ಪ ಮತ್ತು ಲಕ್ಷ್ಮೀ ದಂಪತಿಗಳ ಏಕೈಕ ಪುತ್ರ ರಾಜೇಶ್‌ನ ಊರದು. ನಿಮಗೆ ಹೀಗೆ ಹೇಳಿದರೆ, ಅರ್ಥ ಆಗಲಿಕ್ಕಿಲ್ಲ. ಹಳ್ಳಿಹೈದ ರಾಜೇಶ್‌ನ ಹುಟ್ಟೂರೇ ಬಳ್ಳೆ. ಹಳ್ಳಿಹೈದ ಹತನಾದ ನಂತರ ಬಳ್ಳೆಯೇ ಸ್ಮಶಾನ ಮೌನ ತಾಳಿದೆ. ಈ ಸಾಲಿಗೆ ಮತ್ತೊಂದು ಸಾವನ್ನು ಸೇರಿಸುವುದಾದರೆ, ಎರಡು ತಿಂಗಳ ಹಿಂದೆಯಷ್ಟೇ ಮುಂಬಯಿನಲ್ಲೊಂದು ಡಾನ್ಸ್ ರಿಯಾಲಿಟಿ ಶೋ ಶುರುವಾಗೋದಿತ್ತು. ಈ ಶೋನಲ್ಲಿ ಪಾಲ್ಗೊಳ್ಳುವ ತಯಾರಿಗಾಗಿ ಹುಡುಗರ ತಂಡಕ್ಕೆ ದುಡ್ಡು ಬೇಕಿತ್ತು. ತಮ್ಮ ಕನಸನ್ನು ಈಡೇರಿಸಿಕೊಳ್ಳಲು ಆ ಹುಡುಗರು ಮಾಡಿದ್ದೇನು ಗೊತ್ತಾ? ಸ್ವಪ್ನೇಶ ಗುಪ್ತಾ ಅನ್ನುವ ಹದಿಮೂರು ವರ್ಷದ ಬಾಲಕನ ಅಪಹರಣ. ಈ ಹುಡುಗನ ತಂದೆಯು ದುಡ್ಡು ಕೊಡದೇ ಹೋದಾಗ, ಸ್ವಪ್ನೇಶ್‌ನನ್ನು ಹತ್ಯೆ ಮಾಡಲಾಯಿತು. ಆ ಪಾಲಕರ ಕಣ್ಣಿನ ತೇವ ಇನ್ನೂ ಆರಿಲ್ಲ. ಬಂಗಾಳವೂ ಇದಕ್ಕೆ ಹೊರತಾಗಿಲ್ಲ, ಡಾನ್ಸ್ ರಿಯಾಲಿಟಿ ಶೋನಲ್ಲಿ ಭಾಗವಹಿಸಲು ಪಾಲಕರು ನಿರಾಕರಿಸಿದ್ದಕ್ಕೆ ಐದನೆಯ ತರಗತಿಯ ಸಂದೀಪ್, ಫ್ಯಾನ್‌ಗೆ ನೇಣು ಹಾಕಿಕೊಂಡು ಆತ್ಮಹತ್ಯೆ ಮಾಡಿಕೊಂಡ. ಮಗನನ್ನು ಕಳೆದುಕೊಂಡ ತಾಯಿಯೂ ಇನ್ನೂ ಆ ಶಾಕ್‌ನಿಂದ ಆಚೆ ಬಂದಿಲ್ಲ.
ಆಕೆಯ ಹೆಸರು ನೇಹಾ ಸಾವಂತ್. ಸಾವೆಂದರೆ ಏನೆಂದೂ ಅರಿಯದ ಮುಗ್ಧೆ. ಆಕೆ ಆಗಲೇ ರಿಯಾಲಿಟಿ ಶೋನಲ್ಲಿ ಪಾಲ್ಗೊಂಡಿದ್ದಳು. ಮೊದಲನೇ ಸುತ್ತನ್ನೂ ಮುಗಿಸಿದ್ದಳು. ಓದಿನಲ್ಲಿ ಹಿಂದುಳಿಯುತ್ತಾಳೆ ಅನ್ನುವ ಕಾರಣಕ್ಕೆ, ಮತ್ತೆ ಕಾರ‌್ಯಕ್ರಮದಲ್ಲಿ ಪಾಲ್ಗೊಳ್ಳದಂತೆ ಪಾಲಕರು ಪೀಡಿಸಿದರು. ಹೀಗಾಗಿ ತನ್ನ ದುಪ್ಪಟ್ಟಾದಿಂದ ನೇಣು ಬಿಗಿದುಕೊಂಡು ಹೆಣವಾದಳು. ನೇಹಾಳ ಸಾವು ಇನ್ನೂ ಹಸಿಯಾಗಿಯೇ ಇದೆ. ಇದು ಕರ್ನಾಟಕ ಮತ್ತು ಮುಂಬಯಿ, ಬಂಗಾಳದ ಮಾತಷ್ಟೇ ಅಲ್ಲ. ರಿಯಾಲಿಟಿ ಶೋ ಹುಟ್ಟಿಗೆ ಕಾರಣವಾದ ವಿದೇಶದಲ್ಲೂ ಇಂತಹ ಹಲವು ಘಟನೆಗಳು ನಡೆದಿವೆ. ಪಾಕಿಸ್ತಾನದ ರಿಯಾಲಿಟಿ ಶೋ ಸ್ಪರ್ಧಿ 32 ವರ್ಷ ವಯಸ್ಸಿನ ಸಾದ್‌ಖಾನ್ ಟಾಸ್ಕ್ ಮಾಡಲು ಹೋಗಿ ನೀರುಪಾಲಾದರು. ಸರೋವರದಲ್ಲಿ ಇವರು ಹೆಣವಾದ ನಂತರ, ರಿಯಾಲಿಟಿ ಶೋವನ್ನೇ ಬ್ಯಾನ್ ಮಾಡಬೇಕು ಎಂಬ ಕೂಗು ಜೋರಾಯಿತು. ಈಗ ಅಂಥದ್ದೊಂದು ಧ್ವನಿ ಕರ್ನಾಟಕದ ವಿಧಾನಸೌಧದಲ್ಲೂ ಕೇಳಿ ಬಂದಿದೆ. ಸರ್ಕಾರಿ ಮುಖ್ಯ ಸಚೇತಕ ಆರ್.ವಿ.ವೆಂಕಟೇಶ್, ಅಮಾನವೀಯ ರಿಯಾಲಿಟಿ ಶೋವನ್ನು ನಿಷೇಧಿಸಬೇಕೆಂದು ವಿಧಾನ ಪರಿಷತ್ ಸಭಾಪತಿಗೆ ಮನವಿ ಮಾಡಿದ್ದಾರೆ. ಈ ಕಡೆ ರಿಯಾಲಿಟಿ ಶೋನಲ್ಲಿ ಭಾಗವಹಿಸಿ ಬಂದಿರುವ ಹುಚ್ಚ ವೆಂಕಟ್ ತಾನೊಬ್ಬ ಸೂಪರ್ ಸ್ಟಾರ್ ಅನ್ನುವಂತೆ ಬೀಗುತ್ತಿದ್ದಾರೆ.ರಿಯಾಲಿಟಿ ಶೋವನ್ನು ಬ್ಯಾನ್ ಮಾಡಬೇಕು ಎಂಬ ಕೂಗು ಒಂದು ಕಡೆಯಾದರೆ, ಅದು ಕೆಲವರ ಇಮೇಜ್ ಅನ್ನೇ ಬದಲಾಯಿಸಿದೆ ಅನ್ನುವ ಮಾತೂ ಕೇಳಿ ಬರುತ್ತಿದೆ. ಈ ನಡುವೆ ಶೋನಲ್ಲಿ ಗೆದ್ದು ಬಂದವರ ಸಂಭ್ರಮವೂ ಜತೆಯಾಗಿದ್ದರಿಂದ, ಗೊಂದಲವೂ ಸೃಷ್ಟಿ ಆಗಿದೆ.
ನಮ್ಮದಲ್ಲದ ಸರಕುಈ ರಿಯಾಲಿಟಿ ಶೋ ನಮ್ಮ ನೆಲದ್ದಲ್ಲ. ನಮ್ಮ ಮನಸ್ಥಿತಿಗೂ ಇದು ಒಗ್ಗಿಕೊಳ್ಳುವುದಿಲ್ಲ. ವಿದೇಶದಲ್ಲಿ ಹಳತಾಗಿರುವ ಈ ಸರಕು ಭಾರತಕ್ಕೆ ಬಂದಿದ್ದು ಒಂದೂವರೆ ದಶಕಗಳ ಹಿಂದೆ. ಇದೇ ವೇಳೆಯಲ್ಲೇ ದೂರದರ್ಶನದ ಚಂದನ ವಾಹಿನಿ ‘ನಿತ್ಯೋತ್ಸವ’ ಎಂಬ ಹೆಸರಿನ ಸಂಗೀತ ಸ್ಪರ್ಧೆಯನ್ನು ಏರ್ಪಡಿಸಿತ್ತು. ಆದರೆ, ಅದು ಈಗಿನ ರಿಯಾಲಿಟಿ ಶೋ ಎಂಬ ಗುಂಪಿಗೆ ಸೇರಿರಲಿಲ್ಲ. ಈಚಿನ ಕೆಲ ವರ್ಷಗಳಲ್ಲಿ ಜನಪ್ರಿಯ ಆಗಿರುವ ಎಸ್.ಪಿ.ಬಾಲಸುಬ್ರಮಣ್ಯಂ ಅವರ ‘ಎದೆ ತುಂಬಿ ಹಾಡಿದನು’ ಕೂಡ ಸದಭಿರುಚಿಯ ಪ್ರೇಕ್ಷಕರನ್ನು ಹುಟ್ಟು ಹಾಕುವಲ್ಲಿ ಯಶಸ್ಸು ಕಂಡಿತು. ಸದ್ಯ ಪ್ರಸಾರ ಆಗುತ್ತಿರುವ ‘ಸರಿಗಮಪ ಲಿಟಲ್ ಚಾಂಪ್ಸ್’ ಕೂಡ ಮಕ್ಕಳ ಪ್ರತಿಭೆಗೆ ಪೂರಕವಾಗಿದೆ. ಇದೇ ಮಾದರಿಯ ಹಲವು ಸಂಗೀತ ಕಾರ‌್ಯಕ್ರಮಗಳು ಇಂದು ಪ್ರಸಾರವಾಗುತ್ತಿವೆ. ಅವುಗಳು ಭರ್ಜರಿ ವೇಷ ಭೂಷಣ, ಜಗಮಗಿಸುವ ಬೆಳಕು, ಕಲರ್‌ಫುಲ್ ವೇದಿಕೆ, ಗರಬಡಿಸುವ ನಿರೂಪಣೆಯಿಂದಾಗಿ ಸಂಗೀತದ ಸ್ವಾದವನ್ನೇ ಹಾಳು ಮಾಡುತ್ತಿವೆ. ಇದಕ್ಕೆ ಕಾರಣ, ಅಸಲಿಯಾಗಿ ಭಾರತದಲ್ಲಿ ಪ್ರಸಾರ ಆಗುತ್ತಿರುವ ರಿಯಾಲಿಟಿ ಶೋಗಳು, ರಿಯಾಲಿಟಿ ಶೋಗಳೇ ಅಲ್ಲ.ರಿಯಾಲಿಟಿ ಅನ್ನುವ ಪದದ ಅರ್ಥಕ್ಕೆ ಇಲ್ಲಿ ಬೇರೆ ವ್ಯಾಖ್ಯಾನವನ್ನೇ ಕೊಡಲಾಗುತ್ತಿದೆ. ಮೂಲ ರಿಯಾಲಿಟಿ ಶೋನಲ್ಲಿ ಮೇಕಪ್ ಇರುವುದಿಲ್ಲ, ಸ್ಕ್ರಿಪ್ಟ್ ಬರೆಯುವುದಿಲ್ಲ. ಸ್ಪರ್ಧಾಳುಗಳ ಹೊರತಾಗಿ ಮತ್ತೊಬ್ಬರ ಪ್ರವೇಶವೇ ಅಲ್ಲಿಲ್ಲ. ಆದರೆ, ಭಾರತದಲ್ಲಿ ಎಲ್ಲವೂ ಬದಲಾಗಿದೆ. ಕಾರ‌್ಯಕ್ರಮದ ಜನಪ್ರಿಯತೆಗಾಗಿ ಏನೆಲ್ಲ ಸರ್ಕಸ್‌ಗಳು ನಡೆಯುತ್ತಿವೆ. ವರ್ಷದಿಂದ ವರ್ಷಕ್ಕೆ ಪ್ರೇಕ್ಷಕರಿಗೆ ಮತ್ತೇರಿಸುವ ಆಟಗಳು ನಡೆಯುತ್ತಿವೆ. ಅದರ ಭಾಗವಾಗಿಯೇ ಮತಿಗೇಡಿಗಳು ಇಂದು ಕಾರ‌್ಯಕ್ರಮದ ಭಾಗವಾಗುತ್ತಿದ್ದಾರೆ. ವಿವಾದಿತರು ನೀಟಾಗಿ ಮೇಕಪ್ ಮಾಡಿಕೊಂಡು ಕ್ಯಾಮೆರಾ ಮುಂದೆ ನಿಲ್ಲುತ್ತಾರೆ. ಪ್ರೇಕ್ಷಕರಿಗೆ ಮಜಾ ಕೊಡಲೆಂದೇ ಗಲಾಟೆ ನಡೆಯುತ್ತವೆ. ಜಾತಿ ನಿಂದನೆಯೂ ನಡೆದು ಹೋಗಿದೆ. ಅಮಾನವೀಯವಾದ ಸಾಕಷ್ಟು ಟಾಸ್ಕ್‌ಗಳಿಗೆ ಪ್ರೇಕ್ಷಕ ಇಂದಿಗೂ ಸಾಕ್ಷಿ ಆಗುತ್ತಿದ್ದಾನೆ.
ಜನಪ್ರಿಯತೆ ಎಂಬ ಅಫೀಮು!!ಭಾರತೀಯ ರಿಯಾಲಿಟಿ ಶೋನ ಇತಿಹಾಸವನ್ನೊಮ್ಮೆ ಮೆಲುಕು ಹಾಕಿ, ಇಂತಹ ಕಾರ‌್ಯಕ್ರಮಗಳಲ್ಲಿ ಭಾಗವಹಿಸಿದ ಬಹುತೇಕ ಸ್ಪರ್ಧಿಗಳು ವಿವಾದಿತರು ಅಥವಾ ಕಾರ‌್ಯಕ್ರಮದಲ್ಲೇ ವಿವಾದ ಮಾಡಿಕೊಂಡವರು. ಉಳಿದಂತೆ ತೀರಾ ಮುಗ್ಧರು. ವಿವಾದಿತ ವ್ಯಕ್ತಿಗಳು ಇಂದು ಸಮಾಜದಲ್ಲಿ ಸಿಲಿಬ್ರೆಟಿಗಳ ಸ್ಥಾನ ಪಡೆದುಕೊಂಡಿದ್ದರೆ, ಮುಗ್ಧರು ಸಾವಿನ ಬಾಗಿಲು ತಟ್ಟುತ್ತಿದ್ದಾರೆ. ಕೆಲವರು ನ್ಯಾಯಾಂಗ ಬಂಧನಕ್ಕೂ ಗುರಿಯಾಗಿದ್ದಾರೆ.ಬಹುತೇಕ ಸ್ಪರ್ಧಾಳುಗಳಿಗೆ ರಿಯಾಲಿಟಿ ಶೋ ಆಯೋಜಕರು ಆಮಿಷ ಒಡ್ಡಿದ್ದೇ ‘ಜನಪ್ರಿಯತೆ’ ಎಂಬ ಕಿರೀಟ ತೋಡಿಸಿ. ಕಿರೀಟ ತೊಟ್ಟವ ರಾಜನಾಗುತ್ತಾನೆ ಎಂಬ ಭ್ರಮೆಯಲ್ಲಿ ಮುಳುಗಿದವರು, ರಾತ್ರೋರಾತ್ರಿ ಹೀರೋ ಆದರು ನಿಜ. ಆದರೆ, ಅವರ ಬದುಕು ಮಾತ್ರ ದುರಂತ ಅಂತ್ಯ ಕಂಡಿದೆ. ಅದಕ್ಕೆ ನಿದರ್ಶನ ಮತ್ತದೇ ರಾಜೇಶ್. ರಿಯಾಲಿಟಿ ಶೋನಲ್ಲಿ ಗೆದ್ದ ನಂತರ, ಅವನು ಸಿನಿಮಾದ ನಾಯಕನಾದ. ವಾಹಿನಿಗಳು ಅವನನ್ನು ಸಿಲೆಬ್ರಿಟಿಯನ್ನಾಗಿ ಮಾಡಿದವು. ಅವನು ಮೊದಲಿನ ಜೀವನಕ್ಕೂ ಹೊಂದಿಕೊಳ್ಳದೇ, ಇತ್ತ ನಗರ ಜೀವನಕ್ಕೂ ಬೆಸೆದುಕೊಳ್ಳದೇ ಮಾನಸಿಕ ರೋಗಿಯಾದ. ಕೊನೆಗೆ ಮಾನಸಿಕ ಸ್ಥಿಮಿತ ಕಳೆದುಕೊಂಡು ಟೆರೇಸ್‌ನಿಂದ ಜಿಗಿದು ದುರ್ಮರಣ ಕಂಡ.
ಅದೇ ಹಾದಿಯಲ್ಲೇ ನಿರ್ದೇಶಕ, ನಟ, ನಿರ್ಮಾಪಕ ವೆಂಕಟ್ ಕೂಡ ಸಾಗುತ್ತಿದ್ದಾರೆ. ವಾಹಿನಿಗಳ ಸುದ್ದಿಯ ಹಸಿವಿಗೋ ಅಥವಾ ಟಿಆರ್‌ಪಿಯ ಹಪಾಹಪಿಗೋ ವೆಂಕಟ್ ತನ್ನ ಬದುಕನ್ನೇ ಬದಲಿಸಿಕೊಂಡಿದ್ದಾನೆ. ಕೆಲವು ಚಾನೆಲ್‌ಗಳೂ ಕೂಡ ಮಾನವೀಯತೆಯನ್ನು ಮರೆತಂತೆ ವರ್ತಿಸುತ್ತಿವೆ. ಕೆಲವರಂತೂ ವೆಂಕಟ್ ಕೂಡ ಬಲಿ ಆಗುತ್ತಾನೆ ಎಂಬ ಆತಂಕವನ್ನು ವ್ಯಕ್ತಪಡಿಸಿದ್ದಾರೆ.ಅಕ್ಯೂಟ್ ಮೇನಿಯಾ!!ಯಾರಿಗೆ ಆಗಲಿ ದಿಢೀರ್ ಅಂತ ಜನಪ್ರಿಯತೆ ಬಂದರೆ, ಅವನು ಅಕ್ಯೂಟ್ ಮೇನಿಯಾಗೆ ಒಳಗಾಗುತ್ತಾರೆ ಎನ್ನುತ್ತದೆ ವೈದ್ಯ ಶಾಸ್ತ್ರ. ಇದೊಂದು ರೋಗವಲ್ಲ ನಿಜ. ಆದರೆ, ಅದು ಮನುಷ್ಯನ ಮಾನಸಿಕ ಅಸ್ವಸ್ಥೆತೆಗೆ ಕಾರಣವಾಗುತ್ತದೆ. ಮೊದ ಮೊದಲು ಆ ವ್ಯಕ್ತಿಯು ಇಡೀ ಜಗತ್ತೇ ತನ್ನನ್ನು ಗಮನಿಸುತ್ತಿದೆ ಅಂದುಕೊಳ್ಳುತ್ತಾನೆ. ಜಗತ್ತಿಗೆ ತಾನೊಬ್ಬ ಮುಖ್ಯ ವ್ಯಕ್ತಿ ಎಂಬ ಭ್ರಮೆಯಲ್ಲಿ ಬದುಕುತ್ತಾನೆ. ಯಾವುದೋ ಒಂದು ಸಂದರ್ಭದಲ್ಲಿ ಅವನಿಗೆ ತನ್ನನ್ನು ನಿರ್ಲಕ್ಷ್ಯಿಸುತ್ತಿದ್ದಾರೆ ಅನಿಸಿದರೆ ಆಗ ತೀವ್ರ ತಳಮಳಕ್ಕೊಳಗಾಗುತ್ತಾನೆ. ಆತನ ಮನಸ್ಸಿನಲ್ಲಿ ಹೊಯ್ದಾಟ ಶುರುವಾಗುತ್ತದೆ. ಮಾತಿನ ಮೇಲೆ ಕಂಟ್ರೋಲ್ ಕಳೆದುಕೊಳ್ಳುತ್ತಾನೆ.
ಮೈಸೂರಿನ ಕೆ.ಆರ್.ಆಸ್ಪತ್ರೆಯಲ್ಲಿ ರಾಜೇಶ್ ಚಿಕಿತ್ಸೆ ಪಡೆಯುತ್ತಿದ್ದಾಗ, ಅವನು ಇಂಥದ್ದೊಂದು ಸಮಸ್ಯೆಯಿಂದ ಬಳಲುತ್ತಿದ್ದ ಎಂದು ಅಲ್ಲಿನ ವೈದ್ಯಾಧಿಕಾರಿ ಡಾ.ಸುಧೀರ್ ಪತ್ತೆ ಮಾಡಿದ್ದರು. ಅದಕ್ಕೆ ಅವರು ಸೂಕ್ತ ಚಿಕಿತ್ಸೆಯನ್ನೂ ನೀಡಿದ್ದರು. ವೆಂಕಟ್ ಕೂಡ ಈಗ ಅದೇ ಸಮಸ್ಯೆಯಿಂದ ಬಳಲುತ್ತಿದ್ದಾರೆ ಎನ್ನಲಾಗುತ್ತಿದೆ. ತುರ್ತು ಚಿಕಿತ್ಸೆಯ ಅಗತ್ಯವೂ ಅವರಿಗಿದೆ.ಅಮಾನವೀಯ ಟಾಸ್ಕ್!ಕಾಡಿನಿಂದ ನಾಡಿಗೆ, ನಾಡಿನಿಂದ ಕಾಡಿಗೆ ಕರೆದೊಯ್ಯುವ ಎರಡು ರಿಯಾಲಿಟಿ ಶೋಗಳು ಕನ್ನಡದಲ್ಲಿ ಬಂದವು. ಜತೆಗೆ ಸುಖ ಸಂಸಾರವನ್ನು ಮಾಪನ ಮಾಡುವಂತಹ ರಿಯಾಲಿಟಿ ಶೋವೊಂದು ಮೂಡಿ ಬರುತ್ತಿದೆ. ಅಲ್ಲದೇ ಒಂದೇ ಮನೆಯಲ್ಲಿ ಕೂಡಿ ಹಾಕುವ ಮತ್ತೊಂದು ರಿಯಾಲಿಟಿ ಶೋ ಪ್ರಸಾರ ಕಾಣುತ್ತಿದೆ. ಇಲ್ಲಿ ನಡೆದ ಬಹುತೇಕ ಟಾಸ್ಕ್‌ಗಳ ಬಗ್ಗೆ ದೊಡ್ಡ ಮಟ್ಟದಲ್ಲಿ ಚರ್ಚೆ ನಡೆಯುತ್ತಿದೆ. ಸುಸಂಸ್ಕೃತ ಸಮಾಜದಲ್ಲಿ ಹೀಗೂ ನಡೆಯಬಹುದಾ ಎಂಬ ಅಚ್ಚರಿಯನ್ನು ಈ ಟಾಸ್ಕ್‌ಗಳು ಹುಟ್ಟುಹಾಕಿವೆ. ಕೆಲವಂತೂ ವಾಕರಿಕೆ ತರಿಸಿವೆ. ಅದರಲ್ಲೂ ಚಪ್ಪಲಿಯನ್ನು ತೆಲೆಯ ಮೇಲೆ ಹೊರಿಸುವ, ವಿಸರ್ಜಿತ ವಸ್ತುವನ್ನು ಮುಖಕ್ಕೆ ಹಚ್ಚಿಕೊಳ್ಳುವ, ದೈಹಿಕ ಹಿಂಸೆ ನೀಡುವ ಆಟಗಳು ನಾಗರಿಕ ಸಮಾಜವನ್ನು ತಲೆತಗ್ಗಿಸುವಂತೆ ಮಾಡಿವೆ. ಅಲ್ಲದೇ ಮಾನವ ಹಕ್ಕುಗಳ ಉಲ್ಲಂಘನೆ ನಿರಂತರವಾಗಿ ನಡೆಯುತ್ತಲೇ ಇದೆ.
ಒಳ್ಳೆಯದೂ ಇರಲಿಹಾಗಂತ ಇಲ್ಲಿ ಒಳ್ಳೆಯದು ಇಲ್ಲವಾ ಅನ್ನುವ ಮಾತೂ ಬರುವುದು ಸಹಜ. ಒಳ್ಳೆಯದಕ್ಕಿಂತ ಕೆಟ್ಟದ್ದೇ ಇಲ್ಲಿ ಹೆಚ್ಚಾಗಿ ಕಂಡು ಬರುತ್ತಿದೆ. ಹೀಗಾಗಿಯೇ ರಿಯಾಲಿಟಿ ಶೋ ಬ್ಯಾನ್ ಬಗ್ಗೆ ಆಂದೋಲನ ಶುರುವಾಗಿದೆ. ಒಂದು ವೇಳೆ ಬ್ಯಾನ್ ಧ್ವನಿ ಜೋರಾದರೆ, ಸಮಾಜಕ್ಕೆ ಅತ್ಯುತ್ತಮ ಪ್ರತಿಭೆಯನ್ನು ಪರಿಚಯಿಸಿದ ಹಲವು ರಿಯಾಲಿಟಿ ಶೋಗಳಿಗೆ ಹೊಡೆತ ಬೀಳಲಿದೆ. ಹೀಗಾಗಿ ಸಮಾಜಕ್ಕೆ ಒಳಿತನ್ನು ಮಾಡುವ ಯಾವುದೇ ಕಾರ‌್ಯಕ್ರಮ ಇದ್ದರೆ ಸ್ವಾಗತಿಸೋಣ. ಕೆಟ್ಟದ್ದನ್ನು ಕಾರ‌್ಯಕ್ರಮದ ಆಯೋಜಕರೇ ನಿಷೇಧಿಸಲಿ.









ಕಷ್ಟ ಕಷ್ಟಒಂದೇ ಮನೆಯಲ್ಲಿ ಅಷ್ಟೊಂದು ದಿನ ಇರುವುದು ನಿಜಕ್ಕೂ ಸವಾಲಿನ ಕೆಲಸ. ಹಾಗಾಗಿ ಆರೋಗ್ಯವಂತ ಮನಸುಗಳು ಮಾತ್ರ ಅಲ್ಲಿರಲು ಆಗುತ್ತದೆ. ಒಂಟಿತನ, ಹಸಿವು, ಪ್ರೀತಿಯ ಕೊರತೆಯಿಂದಾಗಿ ಕೆಲವು ಬಾರಿ ಕೆರಳುವುದು ಉಂಟು. ಎಲ್ಲವನ್ನೂ ಎದುರಿಸುವ ಮತ್ತು ಅದರ ಜತೆ ಹೊಂದಾಣಿಕೆ ಮಾಡುವ ಶಕ್ತಿ ಇಲ್ಲದವರು ಹೋಗಲೇಬಾರದು. ಕೆಲವರ ವಿಷಯದಲ್ಲಿ ನನಗೆ ಬೇಸರ ಮತ್ತು ನೋವಿದೆ.
-ಜಯಶ್ರೀ ರಾಮಯ್ಯ, ಬಿಗ್‌ಬಾಸ್ ಸೀಸನ್ ಥ್ರೀ ಸ್ಫರ್ಧಿ ಆಗಿದ್ದವರು.ಲಿಮಿಟ್ ಮೀರಬಾರದುರಿಯಾಲಿಟಿ ಶೋಗಳ ಬಗ್ಗೆ ಅಷ್ಟೊಂದು ಮಹತ್ವ ಕೊಡಬೇಕಾಗಿಲ್ಲ. ನಮ್ಮ ಪಕ್ಕದ ಮನೆಯಲ್ಲಿ ನಡೆಯುವ ಘಟನೆಗಳಿಗೆ ನಾವೇಕೆ ಕುತೂಹಲಿಗಳು ಆಗಿರಬೇಕು? ಆದರೆ, ಯಾವುದೂ ಲಿಮಿಟ್ ಮೀರಬಾರದು. ಅನೇಕ ಕಾರ‌್ಯಕ್ರಮಗಳಲ್ಲಿ ಆಗುವುದೇ ಹೀಗೆ. ನಾವು ಎಲ್ಲೆಯನ್ನು ಮೀರುತ್ತೇವೆ. ಆಗ ಎಡವಟ್ಟುಗಳು ಆಗುತ್ತವೆ. ಮನುಷ್ಯನಲ್ಲಿ ಒಂದಿಷ್ಟು ಸಹಜ ಗುಣಗಳಿವೆ. ಅದನ್ನು ನಾವು ದಾಟುವ ಪ್ರಯತ್ನ ಮಾಡಬಾರದು. ನಾವು ಮಹತ್ವ ಕೊಟ್ಟಷ್ಟೂ ಮನುಷ್ಯ ಕೆರಳುತ್ತಾನೆ. ಸ್ಪರ್ಧಾಳುಗಳ ವಿಷಯದಲ್ಲೂ ಹಾಗೆ ಆಗುತ್ತಿದೆ. ಪ್ರಚೋದಿಸಿದಷ್ಟು ಅವನ ಮಾತುಗಳು ಹೆಚ್ಚಾಗುತ್ತವೆ.- ಡಾ. ಸ್ವಾಮಿನಾಥ್, ಮನೋವೈದ್ಯ


