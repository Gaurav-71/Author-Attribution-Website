ಪರಭಾಷಿಗರಿಗೆ ಇಲ್ಲಿದೆ ಕನ್ನಡ ಅಂಕಲಿಪಿ
ಕನ್ನಡ ಕಟ್ಟುವ ಕೆಲಸದಲ್ಲಿ ಹಲವು ಕಲಾವಿದರು ಟೊಂಕ ಕಟ್ಟಿ ನಿಂತಿದ್ದಾರೆ. ಅವರಲ್ಲಿ ವಿಶೇಷವಾಗಿ ಕಾಣಿಸುತ್ತಾರೆ ನಾಗರಾಜ್ ಕೋಟೆ. ತಮ್ಮ ಬಣ್ಣ ಸಂಸ್ಥೆಯ ಮೂಲಕ ನಟನಾ ತರಬೇತಿ ಕೊಡುವುದಲ್ಲದೇ, ಕನ್ನಡ ಬಾರದ ಕಲಾವಿದರಿಗೂ ಕನ್ನಡ ಕಲಿಸುತ್ತಾರೆ.
- ಶರಣು ಹುಲ್ಲೂರುನಾಗರಾಜ್ ಕೋಟೆ ಅಂದಾಕ್ಷಣ ಅವರ ಹಾಸ್ಯ ದೃಶ್ಯಗಳು ಥಟ್ಟನೆ ಕಣ್ಮುಂದೆ ಬರುತ್ತವೆ. ರಂಗಭೂಮಿ, ಕಿರುತೆರೆ ಮತ್ತು ಹಿರಿತೆರೆಗೆ ಇವರ ಕೊಡುಗೆ ಅಪಾರ. ಕಲಾ ಪ್ರಪಂಚದಲ್ಲಿ ಮೂರು ದಶಕಕ್ಕೂ ಹೆಚ್ಚು ಸೇವೆ ಸಲ್ಲಿಸಿದ್ದಾರೆ. ಜತೆಗೆ ಸದ್ದಿಲ್ಲದೇ ಕನ್ನಡೇತರರಿಗೆ ಕನ್ನಡ ಕಲಿಸುವ ಕೈಂಕರ್ಯವನ್ನೂ ಮಾಡುತ್ತಿದ್ದಾರೆ.ಕಲೆಯನ್ನೇ ಬದುಕಾಗಿಸಿಕೊಂಡಿರುವ ಇವರು, ತಮ್ಮ ಜೀವನವನ್ನು ರೂಪಿಸಿರುವ ನಟನಾ ಕ್ಷೇತ್ರಕ್ಕೆ ಬಣ್ಣ ಸಂಸ್ಥೆಯ ಮೂಲಕ ಸೇವೆ ಸಲ್ಲಿಸುತ್ತಿದ್ದಾರೆ. ಈ ಸಂಸ್ಥೆಯಲ್ಲಿ ಕನ್ನಡೇತರರೂ ಸೇರಿದಂತೆ ಸಾಕಷ್ಟು ವಿದ್ಯಾರ್ಥಿಗಳು ನಟನಾ ತರಬೇತಿ ಪಡೆಯುತ್ತಿದ್ದಾರೆ. ಕನ್ನಡ ಬರದೇ ಇರುವವರು ಕಡ್ಡಾಯವಾಗಿ ಕನ್ನಡ ಕಲಿಯಲೇಬೇಕು ಅನ್ನುವುದು ಈ ಸಂಸ್ಥೆಯ ನಿಯಮ. ಅದಕ್ಕಾಗಿಯೇ ನಾಗರಾಜ್ ಕೋಟೆ, ಹಲವು ಯೋಜನೆಗಳನ್ನು ಹಾಕಿಕೊಂಡಿದ್ದಾರೆ. ಕನ್ನಡ ಕಲಿಸಲೆಂದೇ ಅವರು ಉಚಿತವಾಗಿ ಅಂಕಲಿಪಿ, ಶಬ್ದಕೋಶ ಮತ್ತು ಇತರ ಪುಸ್ತಕಗಳನ್ನು ನೀಡುತ್ತಾರೆ.‘ನನ್ನ ಸಂಸ್ಥೆಯಲ್ಲಿ ತರಬೇತಿ ಪಡೆಯಲು ಬರುವವರು ಕನ್ನಡದಲ್ಲೇ ಕಲಾವಿದರು ಆಗಬೇಕು ಅನ್ನುತ್ತಾರೆ. ಅವರಿಗೆ ಕನ್ನಡ ಬರದೇ ಇದ್ದರೆ ಹೇಗೆ? ಅದರಲ್ಲೂ ಇತ್ತೀಚೆಗೆ ಸಾಫ್ಟ್‌ವೇರ್ ಜಗತ್ತಿನಿಂದ ಸಾಕಷ್ಟು ಯುವಕ ಯುವತಿಯರು ರಂಗಭೂಮಿಯತ್ತ ವಾಲುತ್ತಿದ್ದಾರೆ. ಇದು ಖುಷಿ ಸಂಗತಿಯೇ. ಆದರೆ, ನನ್ನ ಬಳಿ ಬರುವವರು ಕಡ್ಡಾಯವಾಗಿ ಕನ್ನಡ ಕಲಿಯಲೇಬೇಕು. ನಾನೇ ಸ್ವತಃ ನಿಂತು ಕನ್ನಡ ಕಲಿಸುತ್ತೇನೆ. ಉಚ್ಛಾರನೇ ಹೇಳಿಕೊಡುತ್ತೇನೆ. ಭಾಷೆಯ ವಿಷಯದಲ್ಲಿ ಕಲಾವಿದನಿಗೆ ಅವಮಾನ ಆಗಬಾರದು ಅನ್ನುವ ಉದ್ದೇಶವೂ ಅದರ ಹಿಂದಿದೆ. ಅನೇಕ ವಿದ್ಯಾರ್ಥಿಗಳು ಕನ್ನಡ ಕಲಿತಿದ್ದಾರೆ. ಮಾತಿನ ಶುದ್ಧತೆಯನ್ನು ಮಾಡಿಕೊಂಡಿದ್ದಾರೆ. ಅವರಿಗಾಗಿಯೇ ನಾನು ಪುಸ್ತಕ ತಂದು ಉಚಿತವಾಗಿ ಕೊಡುತ್ತೇನೆ. ಕನ್ನಡ ಕಲಿತ ಮೇಲೆ ಹೆಚ್ಚಿನ ಓದಿಗೆ, ಮಂಕುತಿಮ್ಮನ ಕಗ್ಗ, ಕನ್ನಡ ಸಾಹಿತ್ಯ ಪರಿಷತ್ ಹೊರತಂದಿರುವ ರತ್ನಕೋಶವನ್ನು ನೀಡುತ್ತೇನೆ. ಇದು ಕನ್ನಡಕ್ಕೆ ನೀಡುತ್ತಿರುವ ನನ್ನ ಅಳಿಲು ಸೇವೆ’ ಅನ್ನುವುದು ನಾಗರಾಜ್ ಮಾತು.
ಕನ್ನಡದ ಮಕ್ಕಳಿಗಾಗಿಯೇ ಇವರು ಇತ್ತೀಚೆಗೆ ‘ಬಾನಾಡಿ’ ಎಂಬ ಸಿನಿಮಾ ನಿರ್ದೇಶನ ಮಾಡಿದ್ದರು. ಇದು ಇವರ ಚೊಚ್ಚಲು ನಿರ್ದೇಶನದ ಸಿನಿಮಾ. ತಮ್ಮದೇ ಕಾದಂಬರಿಯನ್ನು ಆಧಾರವಾಗಿಟ್ಟುಕೊಂಡು ತಯಾರಾದ ಚಿತ್ರದಲ್ಲೂ ಕನ್ನಡ ಕುರಿತಾದ ವಿಷಯವಿದೆ. ಅಲ್ಲದೇ ಪರಿಸರದ ಕಾಳಜಿಯೂ ವ್ಯಕ್ತವಾಗಿದೆ. ಈ ಸಿನಿಮಾ ಏಷಿಯನ್ ಪನೋರಾಮ 19ನೇ ಅಂತಾರಾಷ್ಟ್ರೀಯ ಮಕ್ಕಳ ಚಲನಚಿತ್ರೋತ್ಸವಕ್ಕೂ ಆಯ್ಕೆಯಾಗಿದೆ.

