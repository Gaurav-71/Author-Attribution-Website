ಭಟ್ಟರ ಗೀತಲೋಕ

ಲವಲವಿಕೆಯ ಕಚೇರಿಯಲ್ಲಿ ನಡೆದ 'ಮುಗುಳು ನಗೆ' ಚಿತ್ರತಂಡದ ಜತೆಗಿನ ಫೋನ್‌ ಇನ್‌ ಕಾರ‍್ಯಕ್ರಮಕ್ಕೆ ಸ್ಪಂದಿಸಿದವರೆಲ್ಲ ಮಾತಾಡಿದ್ದು ನಿರ್ದೇಶಕ ಯೋಗರಾಜ ಭಟ್ಟರ ಗೀತೆಗಳ ಭಾಷೆಯಲ್ಲಿ. ಕನ್ನಡ ಚಿತ್ರ ಸಾಹಿತ್ಯದಲ್ಲೊಂದು ಹೊಸ ತಿರುವು ತಂದವರಲ್ಲಿ ಇವರೂ ಒಬ್ಬರು. ಇದೀಗ ತಮ್ಮ ಹೊಸ ಚಿತ್ರಕ್ಕಾಗಿ ನವೀನ ಗೀತೆಗಳೊಂದಿಗೆ ಹೊಸ ಅಲೆಯನ್ನು ತೇಲಿಬಿಟ್ಟಿರುವ ಭಟ್ಟರ ಚಿತ್ರಗೀತೆಗಳತ್ತ ಒಂದು ಸಾಹಿತ್ಯಕ ನೋಟ.
- ಶರಣು ಹುಲ್ಲೂರು
ಹೊಡಿ ಒಂಬತ್ತ್‌
ಲವಲವಿಕೆಯ ಕಚೇರಿಯ ತಣ್ಣನೆಯ ರೂಮ್‌ನಲ್ಲಿ ಕೂತು ತಮ್ಮ ಅಭಿಮಾನಿಗಳ ಫೋನ್‌ ಕರೆಗೆ ತರ್ಲೆ ತಮಾಷೆಯಾಗಿಯೇ ಉತ್ತರಿಸುತ್ತಿದ್ದರು ಕನ್ನಡದ ಖ್ಯಾತ ನಿರ್ದೇಶಕ, ಚಿತ್ರಸಾಹಿತಿ ಯೋಗರಾಜ್‌ ಭಟ್‌. ರಾಜ್ಯದ ಮೂಲೆ ಮೂಲೆಗಳಿಂದ ಕರೆ ಮಾಡಿದ್ದ ಅಭಿಮಾನಿಗಳು 'ಹೊಡಿ ಒಂಬತ್ತ್‌' ಅಂತಾನೇ ಮಾತು ಶುರು ಮಾಡುತ್ತಿದ್ದರು. ಭಟ್ಟರು ಕೂಡ ಅದೇ ಹುರುಪಿನಲ್ಲಿ 'ಫೇಲಾದವ್ನೆ ಪಾಸಾಗೋದು ಹೊಡಿ ಒಂಬತ್ತ್‌. ಇದನ ತಿಳಕೊಂಡವ್ನೆ ಮೇಷ್ಟ್ರಾಗೋದು ಹೊಡಿ ಒಂಬತ್ತ್‌' ಅಂತ ಮುಗುಳು ನಗೆ ಸಿನಿಮಾದ ಹಾಡೊಂದರ ಸಾಲನ್ನು ಹೇಳುತ್ತಿದ್ದರು. ಮೇಲ್ನೋಟಕ್ಕೆ ಈ ಹಾಡು, ಅವರ ಮಾತು ತಮಾಷೆಯಂತೆ ಕೇಳಿಸಿದರೂ, ಈ ಸಾಲಿನೊಳಗಿನ ತತ್ವ ಮತ್ತೊಂದು ಹೊಳವಿಗೆ ಸಾಕ್ಷಿಯಾಗುತ್ತಿತ್ತು.
ಹೌದು, ಯೋಗರಾಜ್‌ ಭಟ್‌ ನಿರ್ದೇಶನದಲ್ಲಿ ತಯಾರಾಗಿರುವ 'ಮುಗುಳು ನಗೆ' ಸಿನಿಮಾದ 'ಹೊಡಿ ಒಂಬತ್ತ್‌' ಗೀತೆ ಜನಪ್ರಿಯವಾಗಿದೆ. ಅದರಲ್ಲೂ ಪಡ್ಡೆಗಳ ಬಾಯಲ್ಲಿ ಗುನುಗುನಿಸುತ್ತಲೇ ಇದೆ. ಉತ್ತರ ಕರ್ನಾಟಕದ ಕೆಲ ಭಾಗಗಳಲ್ಲಿ ಈ ಪದಕ್ಕೆ ನಕಾರಾತ್ಮಕ ಅರ್ಥವಿದ್ದರೂ, ಹಾಡು ಇಷ್ಟೊಂದು ಜನಪ್ರಿಯವಾಗಲು ಕಾರಣ ಅದರೊಳಗಿನ ಸಾಲುಗಳು.
ಈ ಹೊತ್ತಿನ ಹುಡುಗರ ಯೌವನಕ್ಕೆ ಕಿಚ್ಚೆಬ್ಬಿಸುವಂತೆ 'ಇಷ್ಟಪಟ್ಟ ಹುಡುಗೀರ ಲಿಸ್ಟಿನೊಳಗೆ ಬೆಸ್ಟು ಯಾರು?.. ಬಿಟ್ಟು ಹೋದೋರಾರ‍ಯರು' ಎಂಬ ಸಾಲುಗಳನ್ನು ಬರೆಯುತ್ತಲೇ, ಅದೇ ಹಾಡನ್ನು ಮುಂದುವರೆಸುತ್ತಾ, 'ಅಂದ್ಕಂಡಂಗಾಗೀ ಬಿಟ್ರೆ ದೇವ್ರಿಗಿಲ್ಲ ಕೆಲ್ಸ.. ಪ್ರೀತ್ಸಿದ್ದೆ ಪಕ್ದಲ್ಲಿದ್ರೆ ದೇವ್ರಾಗ್ತಿದ್ದ ಮನ್ಸಾ..' ಅಂತ ಬರೆದು ವೇದಾಂತಿ ಆಗ್ಬಿಡ್ತಾರೆ. ಅಂದರೆ, ಒಂದೇ ಹಾಡಿನಲ್ಲಿ, ಅದೂ ಏಕಕಾಲಕ್ಕೆ ಎಲ್ಲ ವಯೋಮಾನದ ಕೇಳುಗರನ್ನು ತಲುವ ಶಕ್ತಿ ಭಟ್ಟರ ಸಾಲುಗಳಲ್ಲಿವೆ. ಹಾಗಾಗಿ ಹೊಡಿ ಒಂಬತ್ತ್‌ ಪಾಪ್ಯುಲರ್‌ ಗೀತೆಗಳ ಸಾಲಿನಲ್ಲಿದೆ.
ಯೋಗರಾಜ ಭಟ್ಟರ ಹಾಡುಗಳೇ ಹೀಗೆ, ತಮ್ಮ ವಿಶಿಷ್ಟ ಪದಗಳ ಮೂಲಕ ಅವುಗಳು ವಿಭಿನ್ನವಾಗಿ ನಿಲ್ಲುತ್ತವೆ. ಅಲ್ಲಿ ಜಾಸ್ತಿ ತಮಾಷೆ ಇದ್ದರೂ, ಅದರೊಳಗೆ ವೇದಾಂತ ಅಡಗಿರುತ್ತದೆ. ವ್ಯಂಗ್ಯ-ಹಾಸ್ಯ ರಸಗಳ ಮಿಶ್ರಣವಿರುತ್ತದೆ. ಅರೇ.. ಭಟ್ಟರು 'ಹಳೆ ಪಾತ್ರೆ.. ಹಳೆ ಕಬ್ಣ..' ಅಂತ ಬರೆದೋರು ಅಲ್ವಾ? ಎಂಬ ಅನುಮಾನ ಸುಳಿಯುವ ಹೊತ್ತಲ್ಲಿಯೇ, ಜಯಂತ್‌ ಕಾಯ್ಕಿಣಿ ರೀತಿಯ ಶುದ್ಧ ಸಾಹಿತ್ಯ ಶೈಲಿಯ ಹಾಡುಗಳನ್ನೂ ಯೋಗರಾಜ್‌ ಭಟ್‌ ಬರೆಯಬಲ್ಲರು ಎಂದು ಸಾಧಿಸಿ ತೋರಿಸುತ್ತಾರೆ. ಹಾಗಾಗಿಯೇ ಲವಲವಿಕೆಯ ಫೋನ್‌ ಇನ್‌ ಕಾರ‍್ಯಕ್ರಮದಲ್ಲಿ ಭಟ್ಟರ ಅಭಿಮಾನಿಯೊಬ್ಬ 'ಭಟ್‌ ಸಾರ್‌, ನೀವು ಕನ್ನಡ ಸಿನಿಮಾ ರಂಗದ ಎರಡನೆಯ ಜಯಂತ್‌ ಕಾಯ್ಕಿಣಿ' ಅಂತ ಹೊಗಳಿಬಿಡುತ್ತಾರೆ. ಇದು ನಿಜವೂ ಕೂಡ. ಮೊನ್ನೆಯಷ್ಟೇ ಬಿಡುಗಡೆಯಾಗಿರುವ ಮುಗುಳು ನಗೆ ಸಿನಿಮಾದ 'ರೂಪಸಿ ಸುಮ್ಮನೆ ಹೇಗಿರಲಿ' ಗೀತೆಯನ್ನೊಮ್ಮೆ ಆಲಿಸಿ ನೋಡಿ, ಅಲ್ಲಿನ ಪದಪುಂಜಗಳೇ ನಮ್ಮಲ್ಲಿ ಪ್ರೀತಿಯ ಊಟೆ ಚಿಮ್ಮಿಸುತ್ತವೆ. 'ನಿನ್ನನು ಕಾಣುವಾ ಜಾಗ ಖಾಸಗೀ ಸ್ಮಾರಕ. ನನ್ನನು ಆಪ್ತನು ಎಂದು ಮಾಡಿಕೋ ನೇಮಕ. ಎಲ್ಲೇ ಎಸೆದರೂ ನಿನ್ನ ಕಣ್ಣಲ್ಲೇ ಬಂದು ಬೀಳುವಾಸೆ..' ಎಂಬ ಸಾಲುಗಳನ್ನು ಯಾವ ಪ್ರೇಮಿ ಮರೆಯುವುದಕ್ಕೆ ಸಾಧ್ಯ?
'ನಿನ್ನಾ ಸ್ನೇಹದಿಂದ' ಗೀತೆಯಲ್ಲೂ ಕೂಡ ಇಂಥದ್ದೇ ಮತ್ತೊಂದು ಪ್ರೇಮಧ್ವನಿ ರಸಿಕನ ಎದೆಯಲ್ಲಿ ಲಾಲಿ ಹಾಡುತ್ತದೆ. 'ನಿನ್ನಾ ಸ್ನೇಹದಿಂದ ಎಲ್ಲಾ ಚೆಂದ ಚೆಂದ. ನಿಂಗೆ ಧನ್ಯವಾದ ತುಂಬು ಹೃದಯದಿಂದ. ಮನದಲ್ಲೊಂದು ಮಧುರ ಮೈತ್ರಿ ಜೀವ ಪಡೆಯುತ್ತಿದೆ. ಪ್ರತಿಬಿಂಬವು ಪ್ರೇಮದಾ ಹೂವು ಮುಡಿಯುತ್ತಿದೆ'.. ಇಂತಹ ಸಾಲುಗಳು ಕನ್ನಡದ ಅದೆಷ್ಟೋ ಶ್ರೇಷ್ಠ ಪ್ರೇಮಕವಿತೆಗಳನ್ನು ನೆನಪಿಸುತ್ತವೆ.
ಈ ಹೊತ್ತಿನ ಹುಡುಗ ಹುಡುಗಿಯರ ನಾಡಿಮಿಡಿತವನ್ನು ಸ್ಪಷ್ಟವಾಗಿ ಅರಿತುಕೊಂಡಿದ್ದಾರೆ ಯೋಗರಾಜ್‌ ಭಟ್‌. ಹಾಗಾಗಿ ಈ ಸಮುದಾಯಕ್ಕೆ ಏನು ಬೇಕು ಎಂಬ ಸ್ಪಷ್ಟತೆ ಅವರಿಗಿದೆ. ಅದರಂತೆಯೇ ಅವರ ಹಾಡುಗಳು ಕೂಡ ಜೀವತೆಳೆಯುತ್ತವೆ. ಮುಗುಳು ನಗೆ ಸಿನಿಮಾಗಾಗಿ ಬರೆದ 'ಕೆರೆ ಏರಿ' ಹಾಡಿನಲ್ಲೂ ಪ್ರಯೋಗ ಮಾಡಿದ್ದಾರೆ. 'ಯಾವ್‌ ಕನಸಲ್ಲೂ ನಾನಂತೂ ಯಾವತ್ತೂ ನೋಡಿಲ್ಲ ಯಾರ್‌ ಮೇಲೂ ಬಟ್ಟೆ ಬರೆ.. ನಾ ಅನಿಸಿದ್ದು ಹೇಳಿರುವೆ ನನ ಹುಡುಗೀರೆ ಕ್ಷಮಿಸಿ ನೀವೆಲ್ಲ ಸಿಟ್ಟಾದರೆ' ಅಂದು ಬರೆಯುತ್ತಾರೆ.
ಈ ಸಿನಿಮಾದ ಶೀರ್ಷಿಕೆ ಗೀತೆಯಂತೂ ಇನ್ನೂ ಮಜಬೂತಾಗಿದೆ. 'ಮುಗುಳು ನಗೆಯೇ ನೀ ಹೇಳು....' ಎನ್ನುವ ಸಾಲುಗಳ ಮೂಲಕ ಶುರುವಾಗುವ ಈ ಗೀತೆಯಲ್ಲಿ 'ಅಳುವೊಂದು ಬೇಕು ನನಗೆ, ಅರೆ ಘಳಿಗೆ ಹೋಗು ಹೊರಗೆ, ಇಷ್ಟೊಳ್ಳೆ ಸ್ನೇಹಿತನಾಗಿ ಕಾಡಿದರೆ ಹೇಗೆ?' ಎಂಬ ಪ್ರಶ್ನೆಯಲ್ಲಿ ಹಲವು ಉತ್ತರಗಳನ್ನು ಹುಡುಕುವ ಪ್ರಯತ್ನ ಮಾಡಿದ್ದಾರೆ. ಈ ಹಾಡನ್ನೇ ಮುಂದುವರೆಸುತ್ತಾ 'ಕಂಗಳಲಿ ಬಂದಾ ಮಳೆಗೆ, ಕೊಡೆ ಹಿಡಿವ ಆಸೆಯೆ ನಿನಗೆ? ಅತ್ತು ಬಿಡಿ ಒಮ್ಮೆ ಜೊತೆಗೆ, ನಗಬೇಡ ಹೀಗೆ' ಎಂಬ ಸಾಲುಗಳನ್ನು ಕಟ್ಟುವ ಮೂಲಕ ದ.ರಾ.ಬೇಂದ್ರೆ ಅವರ 'ಅತ್ತಾರ ಅತ್ತು ಬಿಡು, ಹೊನಲು ಹರಿಲಿ.. ನಕ್ಕ್ಯಾಗ ಮರಸತಿ ದುಃಖ' ಎಂಬ ಸಾಲುಗಳನ್ನು ನೆನಪಿಸಿಬಿಡುತ್ತಾರೆ ಯೋಗರಾಜ್‌ ಭಟ್‌.
ಇದರಾಚೆಗೂ ಕನ್ನಡ ಸಿನಿಮಾರಂಗದಲ್ಲಿ ದಶಕದಿಂದ ಚಿತ್ರ ಸಾಹಿತ್ಯದ ಬಗ್ಗೆ ಗಂಭೀರ ಚರ್ಚೆ ಶುರುವಾಗಿದೆ. ಸಿನಿಮಾ ಅನ್ನುವುದು ಮನರಂಜನೆಯ ಪಕ್ಕಾ ಸರಕಾಗುತ್ತಿರುವ ಹಿನ್ನೆಲೆಯಲ್ಲಿ ಚಿತ್ರ ಸಾಹಿತ್ಯದ ತೊರೆ ಬತ್ತಿದೆ ಎಂಬ ಗಂಭೀರ ಆರೋಪ ಕೂಡ ಇದೆ. ಹಾಗಂತ ಈ ಮಾತನ್ನು ಅಲ್ಲಗಳೆಯುವುದಕ್ಕೂ ಆಗಲ್ಲ. ಈ ವಲಯದಲ್ಲಿ ರಸಿಕನಿಗೆ ಬೇಕಿರುವ ಸಾಹಿತ್ಯ ಕೃಷಿ ಆಗುತ್ತಿಲ್ಲ ಅನ್ನುವುದನ್ನು ಒಪ್ಪಿಕೊಳ್ಳಲು ಆಗಲ್ಲ. ಹಳೆ ಬೇರೆ ಹೊಸ ಚಿಗುರು ಮರ ಸೊಬಗು ಅನ್ನುವಂತೆ ನುರಿತ ಮತ್ತು ಚಿಗಿತ ಚಿತ್ರ ಸಾಹಿತಿಗಳ ಮಧ್ಯೆ ಒಳ್ಳೊಳ್ಳೆ ಹಾಡುಗಳು ಬರುತ್ತಿವೆ. ಅದರಲ್ಲೂ ತಮಾಷೆಯ ಜತೆಗೆ ವೇದಾಂತ ಹೇಳುವ ಯೋಗರಾಜ್‌ ಭಟ್ಟರ ಹಾಡುಗಳು ಭಿನ್ನವಾಗಿ ಕೇಳಿಸುತ್ತಿವೆ.


