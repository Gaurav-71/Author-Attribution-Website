ಅಭಿಮಾನಿ ದೇವರುಗಳು...
ಚಿತ್ರ ನಟ-ನಟಿಯರಿಗೆ ಅಭಿಮಾನಿಗಳು ಬೇಕು. ಅವರನ್ನು ಸ್ಟಾರ್‌ಗಳಾಗಿಸುವುದೇ ಅಭಿಮಾನಿಗಳು. ಆದರೆ, ಅಭಿಮಾನಿಗಳೇ ತಮ್ಮ ಆರಾಧ್ಯ ದೈವಗಳ ಪರವಾಗಿ ಕಚ್ಚಾಟಕ್ಕೆ ತೊಡಗುವ ಕಾಲವಿದು. ಕಲಾವಿದರ ನಡುವೆ ವಿರಸವಿಲ್ಲದಿದ್ದರೂ ಈ 'ದೇವರು'ಗಳ ಮಧ್ಯೆ ಸುಮ್ಮನೇ ಭಿನ್ನಾಭಿಪ್ರಾಯ. ತಿಳಿಯಾಗಿದ್ದ ಕೊಳವೂ ಕಲಕಿದಂತೆ ನಟರ ಮಧ್ಯೆಯೇ ಪರಸ್ಪರ ಮೇಲಾಟ. ಅಭಿಮಾನಿ ದೇವರುಗಳ ಮಧ್ಯೆ...
ಶರಣು ಹುಲ್ಲೂರುಅವರು ಜನರನ್ನು 'ಅಭಿಮಾನಿ ದೇವರುಗಳು' ಅಂದರು. ಅದನ್ನು ಕೇಳಿ ಎಲ್ಲರಲ್ಲೂ ಮೂಡಿದ್ದ ರೋಮಾಂಚನಕ್ಕೆ ಪಾರವೇ ಇರಲಿಲ್ಲ. ಹೀಗೆ ಕನ್ನಡಿಗರಲ್ಲಿ ಒಂದು ಪುಳಕ ಹುಟ್ಟಿಸಿದವರು ಕನ್ನಡದ ಮೇರುನಟ ಡಾ. ರಾಜ್‌ ಕುಮಾರ್‌. ಆರಾಧಿಸುತ್ತಿದ್ದ ನಟನೊಬ್ಬ ತಮ್ಮ ಅಭಿಮಾನಿಗಳನ್ನು ದೇವರು ಅಂತ ಕರೆದರೆ ಏನಾಗಬೇಡ? ಕೊನೆಯುಸಿರಿರುವವರೆಗೂ ಅವರು ಅಭಿಮಾನಿಗಳನ್ನು ದೇವರು ಎಂದೇ ಕರೆದರು. ಆ ಅಭಿಮಾನಿಗಳು ಕೂಡ ಅಷ್ಟೇ ಪ್ರಬುದ್ಧತೆಯನ್ನು ತೋರಿದರು.ಆದರೆ, ಇಂದು ಅಭಿಮಾನಿಗಳ ವರಸೆ, ಚಹರೆ ಬದಲಾಗಿದೆಯಾ? ಕನ್ನಡ ಚಿತ್ರರಂಗದಲ್ಲಿ ನಡೆಯುತ್ತಿರುವ ಹಲವು ಘಟನೆಗಳು ಇಂಥದ್ದೊಂದು ಪ್ರಶ್ನೆಯನ್ನು ಹುಟ್ಟು ಹಾಕಿವೆ. ಅಭಿಮಾನಿಗಳ ನಡೆಗೆ ಸ್ವತಃ ಕಲಾವಿದರೇ ಬೆಚ್ಚಿ ಬಿದ್ದಿದ್ದಾರೆ. ಗಲಾಟೆ ಮಾಡದಂತೆ ಕೈಮುಗಿದು ಕೇಳಿಕೊಳ್ಳುತ್ತಿದ್ದಾರೆ. ಹಾಗಾದರೆ, ಕನ್ನಡ ಚಿತ್ರರಂಗ ಪ್ರಬುದ್ಧ ಪ್ರೇಕ್ಷ ಕರನ್ನು ಕಳೆದುಕೊಂಡು ಬರಿಯ ಅಭಿಮಾನಿಗಳಿಂದ ತುಂಬಿ ಹೋಗುತ್ತಿದೆಯಾ? ಹೌದು ಎನ್ನುತ್ತಿವೆ ಸಾಕಷ್ಟು ಉದಾಹರಣೆಗಳು.
ದಿ ವಿಲನ್‌ ಸಿನಿಮಾದ ಕಾರಣಕ್ಕಾಗಿ ಸುದೀಪ್‌ ಮತ್ತು ತಮ್ಮ ಅಭಿಮಾನಿಗಳ ಕಿತ್ತಾಟಕ್ಕೆ ನೊಂದುಕೊಂಡು ಮೊನ್ನೆಯಷ್ಟೇ ತಾಯಾಣೆ ಮಾಡಿದರು ಡಾ.ರಾಜ್‌ ಕುಮಾರ್‌ರ ಹಿರಿಯ ಪುತ್ರ ಶಿವರಾಜ್‌ಕುಮಾರ್‌. ಕಲಾವಿದರೆಲ್ಲರೂ ಒಂದೇ ಎಂಬ ಭಾವನೆ ಮೂಡಿಸಲು ಮುಂದಾದರೂ, ಅಂಧಾಭಿಮಾನ ಮಾತ್ರ ನಿಂತಿಲ್ಲ. ನಿಲ್ಲುವಂತೆಯೇ ಕಾಣುತ್ತಿಲ್ಲ.ಎರಡ್ಮೂರು ವರ್ಷಗಳ ಹಿಂದೆ ನಡೆದ ಒಂದು ಘಟನೆಯನ್ನು ನೆನಪಿಕೊಳ್ಳಬೇಕು. ಸಿಲೆಬ್ರಿಟಿ ಕ್ರಿಕೆಟ್‌ ಪಂದ್ಯಾವಳಿ ಸಂದರ್ಭದಲ್ಲಿ ಸುದೀಪ್‌ ಮತ್ತು ಡಾ.ರಾಜ್‌ ಕುಟುಂಬದ ಮಧ್ಯೆ ಮೈದಾನದಲ್ಲೇ ಗಲಾಟೆ ಆಯಿತು. ಯಾರೋ ಹಚ್ಚಿದ ಕಿಚ್ಚಿಗೆ ಜೋರು ಧ್ವನಿಯಲ್ಲೇ ಮಾತುಗಳು ಕೇಳಿದವು. ಸುದೀಪ್‌ ಮತ್ತು ಶಿವರಾಜ್‌ಕುಮಾರ್‌ ಮುಖಾಮುಖಿ ಆಗುವುದು ಕಷ್ಟ ಎಂಬಂತೆ ಹಲವರು ಬಿಂಬಿಸಿದರು. ಎಲ್ಲವನ್ನೂ ಮರೆತು ಈಗ ಒಟ್ಟಾಗಿ ಸಿನಿಮಾ ಮಾಡಿದ್ದಾರೆ.ಕುಚುಕು ಗೆಳೆಯರಂತಿದ್ದ ಸುದೀಪ್‌ ಮತ್ತು ದರ್ಶನ್‌ ಅಭಿಮಾನಿಗಳ ನಡುವೆ ಆಗಾಗ್ಗೆ ಸೋಶಿಯಲ್‌ ಮೀಡಿಯಾದಲ್ಲಿ ಕಿತ್ತಾಟ ಇದ್ದೇ ಇರುತ್ತದೆ. ಈ ಕುರಿತು ಇಬ್ಬರಲ್ಲೂ ಬೇಸರವಿದೆ. ಹಾಗಾಗಿಯೇ ತಮ್ಮ ಅಭಿಮಾನಿಗಳಿಗೆ ಪ್ರೀತಿಯಿಂದ ಬುದ್ಧಿ ಹೇಳುವ ಕೆಲಸವನ್ನೂ ಮಾಡಿದ್ದಾರೆ.
ಫಿಟ್ನೆಸ್‌ ಚಾಲೆಂಜ್‌ ವಿಚಾರವಾಗಿ ಸುದೀಪ್‌ ಮತ್ತು ಯಶ್‌ ಅಭಿಮಾನಿಗಳ ನಡುವೆ ತಿಕ್ಕಾಟ ಶುರುವಾಯಿತು. ಸುದೀಪ್‌ ಅವರಿಗೆ ಯಶ್‌ ಗೌರವ ನೀಡಲಿಲ್ಲ ಎಂಬ ಕಾರಣವಿಟ್ಟುಕೊಂಡು ಸುದೀಪ್‌ ಅಭಿಮಾನಿಗಳು ಸಾಮಾಜಿಕ ಜಾಲತಾಣದಲ್ಲಿ ಯಶ್‌ರನ್ನು ಕೆಟ್ಟ ಪದಗಳಿಂದ ನಿಂದಿಸಿದರು. ಯಶ್‌ ಅಭಿಮಾನಿಗಳು ಕೂಡ ಸುಮ್ಮನೆ ಕೂರಲಿಲ್ಲ. ಕೊನೆಗೆ ಇಬ್ಬರೂ ಕಲಾವಿದರು ಅಭಿಮಾನಿಗಳನ್ನು ಸುಮ್ಮನಿರಿಸಲು ಫೇಸ್‌ಬುಕ್‌ ಲೈವ್‌ ಬರಬೇಕಾಯಿತು.ಸ್ಯಾಂಡಲ್‌ವುಡ್‌ನಲ್ಲಿ ಬಾಸ್‌ ಯಾರು ಎನ್ನುವ ಕುರಿತು ಗಲಾಟೆ ಆಗುತ್ತಲೇ ಇದೆ. ದರ್ಶನ್‌, ಶಿವರಾಜ್‌ ಕುಮಾರ್‌, ಯಶ್‌ ಅಭಿಮಾನಿಗಳ ಮಧ್ಯೆ ಶೀತಲ ಸಮರ ಇದ್ದೇ ಇದೆ. ನಾವ್ಯಾರೂ ಬಾಸ್‌ ಅಲ್ಲ ಅಂತ ಸ್ವತಃ ಕಲಾವಿದರೇ ಹೇಳಿದರೂ, ಅಭಿಮಾನಿಗಳು ಮಾತ್ರ ಸುಮ್ಮನೆ ಕೂರುವಂತೆ ಕಾಣುತ್ತಿಲ್ಲ. ಟಗರು ಸಿನಿಮಾ ರಿಲೀಸ್‌ ಆದ ಸಂದರ್ಭದಲ್ಲೂ ಶಿವರಾಜ್‌ ಕುಮಾರ್‌ ಮತ್ತು ದರ್ಶನ್‌ ಅಭಿಮಾನಿಗಳ ಮಧ್ಯೆ ಬಾಸ್‌ ವಿಚಾರವಾಗಿ ದೊಡ್ಡ ಮನಸ್ತಾಪವೇ ನಡೆಯಿತು.ರವಿಚಂದ್ರನ್‌ ಮತ್ತು ಸುದೀಪ್‌ ಕಾಂಬಿನೇಷನ್‌ನ ಹೆಬ್ಬುಲಿ ಸಿನಿಮಾದ ಬಿಡುಗಡೆ ವೇಳೆ ಚಿತ್ರಮಂದಿರದ ಎದುರು ಕೇವಲ ಸುದೀಪ್‌ ಅವರ ಕಟೌಟ್‌ ಇದೆ, ರವಿಚಂದ್ರನ್‌ ಅವರ ಕಟೌಟ್‌ ನಿಲ್ಲಿಸಲಿಲ್ಲ ಎಂಬ ಕಾರಣಕ್ಕಾಗಿ ರವಿಚಂದ್ರನ್‌ ಅಭಿಮಾನಿಗಳು ಆಕ್ರೋಶ ವ್ಯಕ್ತಪಡಿಸಿದರು. ಅಭಿಮಾನಿಗಳಿಗೆ ಬುದ್ಧಿವಾದ ಹೇಳುವುದಕ್ಕೆ ರವಿಚಂದ್ರನ್‌ ಅವರೇ ಬರಬೇಕಾಯಿತು. 'ಗೌರವವನ್ನು ಕೇಳಿ ಪಡೆಯೋದಲ್ಲ. ಅದು ತಾನಾಗಿಯೇ ಬರಬೇಕು. ಇಂತಹ ವಿಷಯದಲ್ಲಿ ಅಭಿಮಾನಿಗಳು ಮಾತನಾಡಬಾರದು' ಎಂದು ರವಿಚಂದ್ರನ್‌ ಅಭಿಮಾನಿಗಳಿಗೆ ಸಮಾಧಾನಿಸಿದರು.


ವೈಯಕ್ತಿಕ ಬದುಕಿನಲ್ಲೂ ಮೂಗು ತೂರಿಸಿದರುಪುನೀತ್‌ ರಾಜ್‌ಕುಮಾರ್‌ ಸಿನಿಮಾದಲ್ಲಿ ನಟಿಸಲು ರಚಿತಾ ರಾಮ್‌ ಒಪ್ಪಲಿಲ್ಲ ಎಂಬ ಕಾರಣಕ್ಕಾಗಿ ಪುನೀತ್‌ ಅಭಿಮಾನಿಗಳು ರಚಿತಾ ರಾಮ್‌ ಮೇಲೆ ಮುಗಿಬಿದ್ದರು. ಪುನೀತ್‌ ಅವರ ಯಾವುದೇ ಸಿನಿಮಾದಲ್ಲಿ ರಚಿತಾ ಕಾಣಿಸಿಕೊಳ್ಳಬಾರದು ಎಂಬ ಒತ್ತಡ ತಂದರು. ಕೆಲವು ತಿಂಗಳ ಕಾಲ ರಚಿತಾಗೆ ಮಾನಸಿಕ ಹಿಂಸೆ ಕೂಡ ಆಯಿತು.ಸಿನಿಮಾಗಳ ವಿಚಾರ ಬಿಡಿ. ಕಲಾವಿದರ ಖಾಸಗಿ ಬದುಕಿನಲ್ಲೂ ಅಭಿಮಾನಿಗಳು ನುಗ್ಗಿದ್ದಾರೆ. ಇದಕ್ಕೆ ತಾಜಾ ಉದಾಹರಣೆ ರಕ್ಷಿತ್‌ ಶೆಟ್ಟಿ ಮತ್ತು ರಶ್ಮಿಕಾ ಮಂದಣ್ಣ ಪ್ರಕರಣ. ವಿಜಯ್‌ ದೇವರಕೊಂಡ ಸಿನಿಮಾದಲ್ಲಿ ರಶ್ಮಿಕಾ ಕಿಸ್ಸಿಂಗ್‌ ದೃಶ್ಯದಲ್ಲಿ ಕಾಣಿಸಿಕೊಂಡರು ಎಂದು ರಕ್ಷಿತ್‌ ಹೆಸರಿನ ಅಭಿಮಾನಿಗಳು ನಟಿಗೆ ಅಶ್ಲೀಲ ಪದಗಳಿಂದ ನಿಂದಿಸಿದರು. ಇದರಿಂದ ಬೇಸತ್ತ ರಕ್ಷಿತ್‌ ಸಾಮಾಜಿಕ ಜಾಲತಾಣಗಳಿಂದಲೇ ದೂರವಾದರು. ಈ ಜೋಡಿಯ ಖಾಸಗಿ ಬದುಕಿನಲ್ಲಿ ಬಿರುಗಾಳಿಯೇ ಎದ್ದಿತ್ತು. ಈಗ ಅವರ ಮನಸ್ಥಿತಿ ಹೇಗಿದೆ ಅಂತ ಬಿಡಿಸಿ ಹೇಳಬೇಕಿಲ್ಲ.
ಸೋಶಿಯಲ್‌ ಮೀಡಿಯಾದ ಪ್ರಭಾವವೇ ಈ ಎಲ್ಲ ಅತಿರೇಕಕ್ಕೆ ಕಾರಣ ಎಂದು ಅಭಿಪ್ರಾಯ ಪಡುತ್ತಾರೆ ನಿರ್ದೇಶಕ ಪ್ರೇಮ್‌. 'ಕಲಾವಿದರು ಹಾಗಿಲ್ಲ. ಎಲ್ಲರೂ ಚೆನ್ನಾಗಿಯೇ ಇದ್ದಾರೆ. ಆದರೆ, ಕೆಲ ಅಭಿಮಾನಿಗಳು ಮಾತ್ರ ದ್ವೇಷ ಮೂಡಿಸಲು ಕಾರಣ ಆಗುತ್ತಿದ್ದಾರೆ. ಕಾಣದ ಕೈಗಳೇ ಹೆಚ್ಚಾಗಿ ಕೆಲಸ ಮಾಡುತ್ತಿವೆ. ಈ ರೀತಿಯ ಕೆಲಸವನ್ನೂ ಯಾರೂ ಮಾಡಬಾರದು. ಸಾಮಾಜಿಕ ಜಾಲತಾಣದಲ್ಲಿ ಬರೆಯುವಾಗ ಯೋಚನೆ ಮಾಡಬೇಕು ಮತ್ತು ಸತ್ಯವಿರುವುದನ್ನು ಮಾತ್ರ ಸ್ವೀಕರಿಸಬೇಕು' ಅಂತಾರೆ.ಬೇಸರಿಸಿಕೊಂಡಿದ್ದ ಡಾ.ರಾಜ್‌ಅಭಿಮಾನಿಗಳು ಕಲಾವಿದರನ್ನು ಬೇಸರಪಡಿಸಿದ್ದು ಇದೇ ಮೊದಲೇನೂ ಅಲ್ಲ. ಸಿನಿಮಾ ಇತಿಹಾಸವನ್ನು ಕೆದಕಿ ಕೂತರೆ ಅನೇಕ ಘಟನೆಗಳು ಸಿಗುತ್ತವೆ. ಅಭಿಮಾನಿ ಸಂಘದ ಕೆಲ ಸದಸ್ಯರು ಸಲ್ಲದ ಕೆಲಸ ಮಾಡಿದರು ಎಂಬ ಕಾರಣಕ್ಕಾಗಿ ಡಾ.ರಾಜ್‌ಕುಮಾರ್‌ ನೊಂದುಕೊಂಡದ್ದೂ ಇದೆ. ಗೋಕಾಕ್‌ ಚಳವಳಿಯ ನಂತರ ಡಾ.ರಾಜ್‌ ಹೆಸರಿನಲ್ಲಿ ಚುನಾವಣೆ, ಮುಷ್ಕರ, ಗಲಾಟೆಗಳು ನಡೆದವು. 1987 ಮತ್ತು 1992ರಲ್ಲಿ ಸ್ವತಃ ರಾಜ್‌ಕುಮಾರ್‌ ಮಾಧ್ಯಮಗಳ ಮುಂದೆ ಬಂದು ಅಭಿಮಾನಿಗಳ ಸಂಘಕ್ಕೂ ನನಗೂ ಯಾವುದೇ ಸಂಬಂಧವಿಲ್ಲ ಎಂದು ಹೇಳಬೇಕಾಯಿತು. ಅಭಿಮಾನಿಗಳ ವಿಚಾರವಾಗಿ ಡಾ.ವಿಷ್ಣುವರ್ಧನ್‌ ಮತ್ತು ಡಾ.ರಾಜ್‌ಕುಮಾರ್‌ ಹಲವು ಬಾರಿ ನೊಂದುಕೊಂಡಿದ್ದರು ಎಂಬುದು ಗುಟ್ಟಿನ ವಿಚಾರವೇನೂ ಅಲ್ಲ.




ಕಲಾವಿದರೂ ಯೋಚಿಸಬೇಕುಅಭಿಮಾನಿಗಳ ಮೆಚ್ಚಿಸಲೋ ಅಥವಾ ಸ್ಪರ್ಧೆಯಲ್ಲಿರುವ ಮತ್ತೊಬ್ಬ ಕಲಾವಿದನಿಗೆ ಕೌಂಟರ್‌ ಕೊಡಲೋ ಕೆಣಕುವಂತಹ ಡೈಲಾಗ್‌ ಬರೆಯಿಸಿಕೊಳ್ಳುವ ಕೆಟ್ಟ ಸಂಪ್ರದಾಯವೊಂದು ಶುರುವಾಗಿದೆ. ಈ ಮೂಲಕ ಅಭಿಮಾನಿಗಳ ಕಿತ್ತಾಟಕ್ಕೆ ಕಲಾವಿದರು ಕಾರಣ ಆಗುತ್ತಿದ್ದಾರೆ ಎಂಬ ಆರೋಪವಿದೆ.ಕೌಂಟರ್‌ ಡೈಲಾಗ್‌ ವಿಚಾರದಲ್ಲಿ ಯಶ್‌, ಧ್ರುವ ಸರ್ಜಾ, ಶಿವರಾಜ್‌ ಕುಮಾರ್‌, ದರ್ಶನ್‌, ಸುದೀಪ್‌, ಉಪೇಂದ್ರ, ದುನಿಯಾ ವಿಜಯ್‌ ಹೀಗೆ ಯಾರೂ ಕೂಡ ಹೊರತಾಗಿಲ್ಲ. ಒಬ್ಬರಿಗೊಬ್ಬರು ಕಾಲೆಳೆಯುವಂತೆ ಡೈಲಾಗ್‌ ಹೊಡೆದು, ಆಯಾ ಸಿನಿಮಾ ರಿಲೀಸ್‌ ಆದ ಸಂದರ್ಭದಲ್ಲಿ ಅಭಿಮಾನಿಗಳು ಕಿತ್ತಾಡುವಂತೆ ಮಾಡಿದ್ದಾರೆ.ಈ ಸಂಭಾಷಣೆಯನ್ನು ಕೇವಲ ಮನರಂಜನೆ ಅಂತ ಮಾತ್ರ ತಗೆದುಕೊಳ್ಳಿ ಅಂತ ಹೇಳಿದರೂ, ಅಭಿಮಾನಿಗಳು ಅದನ್ನು ಹೇಗೆ ತಗೆದುಕೊಂಡಾರು?
ಪ್ರಬುದ್ಧ ಅಭಿಮಾನಿಗಳು :ಹಾಗಂತ ಎಲ್ಲ ಅಭಿಮಾನಿಗಳು ಈ ರೀತಿ ಇದ್ದಾರೆ ಎಂದು ಹೇಳುವುದಕ್ಕೂ ಆಗುವುದಿಲ್ಲ. ಪ್ರಬುದ್ಧ ಅಭಿಮಾನಿಗಳು ಕೂಡ ಇದ್ದಾರೆ. 1989ರಲ್ಲಿ ಪರಶುರಾಮ ಸಿನಿಮಾದ ನಂತರ ಡಾ.ರಾಜ್‌ಕುಮಾರ್‌ ಅಭಿನಯದಲ್ಲಿ ಆಸಕ್ತಿ ಕಳೆದುಕೊಂಡರು. ಕಾರಣ ಅವರ ತಾಯಿಯ ಸಾವು ಅವರನ್ನು ತುಂಬಾ ಬಾಧಿಸಿತ್ತು. ಹೆಚ್ಚು ಕಡಿಮೆ ಎರಡು ವರ್ಷಗಳ ಕಾಲ ಅವರು ಯಾವುದೇ ಸಿನಿಮಾದಲ್ಲಿ ನಟಿಸಲಿಲ್ಲ. ತಮ್ಮ ನೆಚ್ಚಿನ ಕಲಾವಿದ ನಟಿಸುತ್ತಿಲ್ಲ ಎಂಬ ಕೊರಗು ಅಭಿಮಾನಿಗಳಿದ್ದಾಗಿತ್ತು. ಡಾ.ರಾಜ್‌ ಹುಟ್ಟುಹಬ್ಬದ ಸಂದರ್ಭದಲ್ಲಿ ಕೆಲ ಅಭಿಮಾನಿಗಳು ಸಿನಿಮಾ ಮಾಡಲೇಬೇಕು ಎಂದು ಹಠ ಮಾಡಿದರು. ಕೈ ಕುಯ್ದುಕೊಂಡರು. ಕಾಯಿಯಿಂದ ತಲೆ ಹೊಡೆದುಕೊಂಡರು. ಅಭಿಮಾನಿಗಳ ಈ ನಡೆ ಡಾ.ರಾಜ್‌ ಕುಮಾರ್‌ರಲ್ಲಿ ಪಾಪಪ್ರಜ್ಞೆ ಮೂಡಿಸಿತು. ಅಲ್ಲಿಂದ ಮತ್ತೆ ಅವರು ನಟಿಸುವುದಕ್ಕೆ ಶುರು ಮಾಡಿದರು.ಇತ್ತೀಚಿನ ದಿನಗಳಲ್ಲಿ ನಟ ಸುದೀಪ್‌ ತಮ್ಮ ಅಭಿಮಾನಿಗಳಿಗೆ ಬರ್ತಡೇ ಆಚರಿಸದಂತೆ ಮತ್ತು ಹುಟ್ಟುಹಬ್ಬಕ್ಕೆ ಖರ್ಚು ಮಾಡುವ ಹಣವನ್ನು ಒಳ್ಳೆಯ ಕೆಲಸಗಳಿಗೆ ಉಪಯೋಗಿಸಿ ಎಂದು ಕರೆ ನೀಡಿದರು. ಯಶೋಮಾರ್ಗದ ಮೂಲಕ ಯಶ್‌ ಹಳ್ಳಿಗಳಿಗೆ ನೀರು ಕೊಡಿಸುವ ಕೆಲಸಕ್ಕೆ ಮುಂದಾಗಿದ್ದಾರೆ. ದರ್ಶನ್‌ ಅಭಿಮಾನಿಗಳು ಕೂಡ ಸಮಾಜಮುಖಿ ಕೆಲಸಗಳಲ್ಲಿ ತೊಡಗಿಕೊಂಡಿದ್ದಾರೆ. ಬೇರೆ ಬೇರೆ ಕಲಾವಿದರ ಅಭಿಮಾನಿಗಳು ಕೂಡ ಒಳ್ಳೆಯ ಕೆಲಸಗಳಲ್ಲಿ ತೊಡಗಿಕೊಂಡಿದ್ದಾರೆ. ಆದರೆ, ಕೆಲ ಅಭಿಮಾನಿಗಳ ಅತಿರೇಕದ ಕಾರಣದಿಂದಾಗಿ ಒಳ್ಳೆಯ ಕೆಲಸಗಳು ನೀರಿನಲ್ಲಿ ಹೋಮ ಮಾಡಿದಂತೆ ಆಗುತ್ತಿವೆ.
ಬೇರೆ ಸಿನಿಮಾ ರಂಗದಲ್ಲೂ ಇದೆ :ಅಭಿಮಾನಿಗಳ ಗಲಾಟೆ ಕೇವಲ ಕನ್ನಡ ಸಿನಿಮಾ ರಂಗಕ್ಕೆ ಮಾತ್ರ ಸೀಮಿತವಾಗಿಲ್ಲ. ಬೇರೆ ಬೇರೆ ಚಿತ್ರರಂಗಗಳಲ್ಲೂ ಅಭಿಮಾನಿಗಳ ಮಧ್ಯೆ ಗಲಾಟೆ ಇದ್ದೇ ಇದೆ. ಎನ್‌.ಟಿ.ಆರ್‌ ಮತ್ತು ಶಿವಾಜಿ ಗಣೇಶನ್‌, ಕಮಲ್‌ ಹಾಸನ್‌ ಮತ್ತು ರಜನೀಕಾಂತ್‌ ಅಭಿಮಾನಿಗಳು ಕೂಡ ಬಡಿದಾಡಿಕೊಂಡಿದ್ದಾರೆ.ತಮಿಳಿನಲ್ಲಿ ಅಜಿತ್‌ ಮತ್ತು ವಿಜಯ್‌ ಅಭಿಮಾನಿಗಳು, ತೆಲುಗಿನಲ್ಲಿ ರಾಮ್‌ಚರಣ್‌ ಮತ್ತು ಮಹೇಶ್‌ ಬಾಬು, ಜ್ಯೂನಿಯರ್‌ ಎನ್‌ಟಿಆರ್‌ ಮತ್ತು ಪವನ್‌ ಕಲ್ಯಾಣ್‌, ಸುಮನ್‌ ಮತ್ತು ಚಿರಂಜೀವಿ, ಪವನ್‌ ಕಲ್ಯಾಣ್‌ ಮತ್ತು ಚಿರಂಜೀವಿ ಅಭಿಮಾನಿಗಳು ಅನೇಕ ಬಾರಿ ಕಿತ್ತಾಡಿಕೊಂಡಿದ್ದಾರೆ. ಪೊಲೀಸ್‌ ಸ್ಟೇಷನ್‌ ಮೆಟ್ಟಿಲು ಹತ್ತಿರುವ ಉದಾಹರಣೆಗಳು ಕೂಡ ಇವೆ.

