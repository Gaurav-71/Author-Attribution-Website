ನಾಡಿಗೆ ಬಂತು ಶ್ರಾವಣ
ಆನಂದ ತರುವ ಮಾಸ ಶ್ರಾವಣ. ಅದೀಗ ನಾಡಿಗೆ, ಬೀಡಿಗೆ ಎಲ್ಲ ಕಡೆಗೂ ಕಾಲಿಟ್ಟಿದೆ. ಸಂಭ್ರಮದ ಹೆಬ್ಬಾಗಿಲು ತೆರೆದುಕೊಂಡಿದೆ. ಇನ್ನು ತಡವಿಲ್ಲ, ಸಡಗರದ ಹೊತ್ತು ಶುರು. ಬಗೆಬಗೆಯ ಹಬ್ಬ, ಆಚರಣೆಗಳ ಸಾಲುಸಾಲು. ಸಂಭ್ರಮಿಸಲು ನೆಪ ಬೇಡುವ ಮನಕ್ಕೆ ಈ ಮಾಸದಲ್ಲಿ ಸುಖದ ಜೋಕಾಲಿ.
- ಮಾಲಿನಿ ಗುರುಪ್ರಸನ್ನ
ಧೋ ಎಂದು ಸುರಿಯುವ ಮಳೆಯಲ್ಲಿ ಗುಡ್ಡ ಹತ್ತುವಾಗ ಅದೋ ಬಂದ ಶ್ರಾವಣದ ಅರಿವಾಗಿ ಮೈ ಒಮ್ಮೆ ಕಂಪಿಸಿತು. ಅದು ಖುಷಿಗಲ್ಲದೇ ಆಷಾಢದ ಗಾಳಿಗಲ್ಲವೇ ಅಲ್ಲ... ಸುಖದ ಜೋಕಾಲಿಯಲ್ಲೊಮ್ಮೆ ಜೀಕು.. ಕಾಲು ಗಾಳಿಯಲ್ಲಿ ಮೀಟಿ ಎತ್ತರಕ್ಕೆ .. ಮತ್ತೂ ಎತ್ತರಕ್ಕೆ ಶಕ್ತಿ ಮೀರಿ ಜೀಕಿದ ಜೀಕು ಎತ್ತಿ ಹಾಕಿದ್ದೆಲ್ಲಿಗೆ?ಶ್ರಾವಣಮಾಸ ಬರುವುದು ಮೊದಲೆಲ್ಲಾ ನಮಗರಿವಾಗುತ್ತಿದ್ದುದು ಭೀಮನ ಅಮಾವಾಸ್ಯೆ ಬರುವುದರ ಮೂಲಕ ..ಆಷಾಢಕ್ಕೂ ಶ್ರಾವಣಕ್ಕೂ ಮಳೆಯ ಮೂಲಕ ವ್ಯತ್ಯಾಸ ಗುರುತಿಸುವುದು ನಮ್ಮಿಂದ ಸಾಧ್ಯವಿರಲಿಲ್ಲ ಆಗ. ಬೆಳಬೆಳಗಿನಲ್ಲೇ ಮಲಗಿದವರನ್ನು ಎಚ್ಚರಿಸುವ ಅಮ್ಮನ ಅಶರೀರವಾಣಿ ಅಡುಗೆಮನೆಯಿಂದ. ಭೀಮನ ಅಮಾವಾಸ್ಯೆಯ ದಿನ ಭಂಡಾರ ಒಡೆಯುವ ದಿನ.. ಆ ದಿನ ನಮಗೇನೂ ಖುಷಿಯ ದಿನವಾಗಿರುತ್ತಿರಲಿಲ್ಲ.ಬೆಳಗಿನ ಚಳಿಯಲ್ಲಿ ಮಿಂದು ಬಂದು ನಾವು ಮೂವರೂ ಹೊಸಿಲ ಮೇಲಿಟ್ಟ ಭಂಡಾರ ಒಡೆಯುತ್ತಿದ್ದೆವು . ನನ್ನ ತಮ್ಮ ಒಡೆಯುತ್ತಿದ್ದ ಭಂಡಾರದಲ್ಲಿ ಮಾತ್ರ ನಾಣ್ಯವೊಂದು ಇರುತ್ತಿದ್ದುದು .. ನಿಮಗೆ ನಾಗರ ಪಂಚಮಿಯ ದಿನ ಎಂದು ಸಮಾಧಾನ ಹೇಳಿದಮೇಲೆ ಆ ನಾಲ್ಕು ದಿನಕ್ಕಾಗಿ ಕಾಯುವ ಸುಖ. ಮೊದಲೇ ಓಂಕಾರಪ್ಪನ ಅಂಗಡಿಯ ಮುಂದೆ ನಿಂತು ಆ ಹಣದಲ್ಲಿ ಏನು ತೆಗೆದುಕೊಳ್ಳಬಹುದೆಂದು ಲೆಕ್ಕಾಚಾರ ಹಾಕುತ್ತಿದ್ದೆವು. ಚೌತಿ ಕಳೆದು ಪಂಚಮಿಯ ದಿನ ಮಿಂದು ಮಡಿಯುಟ್ಟು ಕೂತ ತಮ್ಮನ ಬೆನ್ನ ಮೇಲೆ ಅರಿಶಿನದಿಂದ ನಾಗಪ್ಪನನ್ನು ಬರೆದು ಅದಕ್ಕೆ ಹಾಲು ತುಪ್ಪ ಎರೆದ ಮೇಲೆ ಅವನ ಕೈಯ್ಯಲ್ಲಿದ್ದ ಎರಡು ನಾಣ್ಯಗಳು ಬಹಳ ಕಷ್ಟದಿಂದ ನಮ್ಮ ಕೈಗೆ ಬರುತ್ತಿದ್ದವು.. ಜೊತೆಗೊಂದು ಅಳುಬುರುಕ ದನಿ.. 'ಅಣ್ಣಾ ನಂಗೆ?' ಕೊನೆಗೆ ಅವನಿಗೂ ಐದೋ ಹತ್ತೋ ಪೈಸೆ ಸಿಕ್ಕ ಮೇಲೆ ಅಂಗಡಿಗೆ ಹೋಗಲು ಅನುಮತಿ ನೀಡುವ ಹೊತ್ತಿಗಾಗಿ ಕಾಯುವುದು. ಮನೆಯಲ್ಲಿ ಮಾಡಿಟ್ಟ ಉಂಡೆಗಳು, ಹಬೆಯಲ್ಲಿ ಬೇಯಿಸಿದ ಕಾಯಿಕಡುಬು, ಖಾರದ ಕಡುಬು ಎಲ್ಲವೂ ಇದ್ದರೂ ನಮ್ಮನ್ನು ಸೆಳೆಯುತ್ತಿದ್ದುದು ಅಂಗಡಿಯ ಪೆಪ್ಪರಮಿಂಟು .. ಚಾಕೋಲೇಟು ಜೊತೆಗೆ ನೈವೇದ್ಯಕ್ಕಿಟ್ಟ ಎಳೆ ಹುಣಸೆಕಾಯಿ! ನಮ್ಮೂರಿನಲ್ಲಿ ಮನೆಯ ಹಿಂದೆ ಒಂದು ದೊಡ್ಡ ಹುಣಸೆ ಮರವಿತ್ತು. ಭೀಮನ ಅಮಾವಾಸ್ಯೆಯ ಹೊತ್ತಿಗೆ ಅದರಲ್ಲಿ ಚಿಗುರು ಮೂಡಿ ಪುಟ್ಟ ಪುಟ್ಟ ಕಾಯಿಗಳು ಜೊಂಪೆಯಾಗಿ ನೇತು ಬಿದ್ದಿರುತ್ತಿದ್ದವು. ನಾಗರಪಂಚಮಿಯವರೆಗೂ ಅದನ್ನು ಮುಟ್ಟಲು ದೊಡ್ಡವರು ಬಿಡುತ್ತಿರಲಿಲ್ಲ.ಉಂಡೆ ಕಟ್ಟಲು ಅರಳು ಹುರಿಯುವ ಸೊಗಸು ಕಣ್ಣಾರೆ ಕಾಣಬೇಕು. ರಾತ್ರಿಯಿಡೀ ನೆನೆಸಿಟ್ಟ ಜೋಳದ ಕಾಳುಗಳನ್ನು ಸೋಸಿ ಹರವಿ ನೀರಾರಿಸಿ ದೊಡ್ಡ ಬಾಣಲೆಯಲ್ಲಿ ಹುರಿಯುವಾಗ ಸುತ್ತಲೂ ಸಿಡಿಯುತ್ತಾ ಅರಳುವ ಕಾಳುಗಳು ಒಲೆಯ ಸುತ್ತಮುತ್ತ ಮಲ್ಲಿಗೆ ಹೂಗಳಂತೆ ಚೆಲ್ಲಿರುವ ವೈಭವ.. ವಿಧವಿಧದ ಉಂಡೆಗಳು.. ಎಷ್ಟು ಬಗೆ.. ಎಷ್ಟು ನಗೆ...ಎಲ್ಲ ವಾರಗಳಿಗೂ ಮಹತ್ವಶ್ರಾವಣ ಮಾಸಕ್ಕೊಂದು ಪಾವಿತ್ರ್ಯವಿದೆ. ಶ್ರಾವಣ ಸೋಮವಾರ, ಶ್ರಾವಣ ಮಂಗಳವಾರ , ಶ್ರಾವಣ ಶುಕ್ರವಾರ, ಶ್ರಾವಣ ಶನಿವಾರಗಳಿಗೆ ಎಲ್ಲಿಲ್ಲದ ಮಹತ್ವ. ಮಂಗಳಗೌರಿ ಪೂಜೆ, ಲಕ್ಷ್ಮಿ ಪೂಜೆಗಳ ಜೊತೆಜೊತೆಗೆ ಶ್ರಾವಣ ಶನಿವಾರದಂದು ಕನಿಷ್ಠ ಐದು ಮನೆಗಾದರೂ ಗಂಡಸರು ಅಥವಾ ಚಿಕ್ಕ ಮಕ್ಕಳು ಹೋಗಿ ಬೇಡಿಕೊಂಡು ಬರುವ ಪರಿಪಾಠವಿದೆ. ವರಮಹಾಲಕ್ಷ್ಮಿ, ಜನ್ಮಾಷ್ಟಮಿ, ನಾಗರ ಚೌತಿ, ಪಂಚಮಿ ಮುಂತಾದ ಹಬ್ಬಗಳು ಬರುವುದು ಶ್ರಾವಣದಲ್ಲೇ. ಪಂಚಮಿ ಅಣ್ಣ ತಂಗಿಯರ ಹಬ್ಬ. ಹೆಣ್ಣುಮಕ್ಕಳಿಗೆ ತಮ್ಮ ತವರಿನ ಕರೆಗೆ ಕತ್ತು ಉದ್ದ ಮಾಡಿ ಕಾಯುವ ಖುಷಿ. ಇನ್ನೂ ಅಣ್ಣ ಬರಲಿಲ್ಲದ ದುಗುಡ. ಶ್ರಾವಣದಲ್ಲಿ ಏನಿಲ್ಲ? ಉತ್ತರ ಕರ್ನಾಟಕದ ದೊಡ್ಡ ಹಬ್ಬಗಳಲ್ಲಿ ಅದೂ ಒಂದು. ಅಂದು ಪ್ರತಿ ಮನೆಯಲ್ಲೂ ಪ್ರತಿ ಓಣಿಯಲ್ಲೂ ಜೋಕಾಲಿ ಕಟ್ಟುವ ಸಂಭ್ರಮ. ಮತ್ತೆ ಜೋಕಾಲಿಯ ಸಡಗರ... ತಾವೇ ಜೀಕಿಕೊಳ್ಳಲಾರದ ಮಕ್ಕಳಿಗೆ ಪುಟ್ಟಪುಟ್ಟ ಜೋಕಾಲಿಗಳಲ್ಲಿ ಕೂತು ಜೀಕಿಸಿಕೊಳ್ಳುವ ಸಂಭ್ರಮ. ಮರಕ್ಕೆ ಕಟ್ಟಿದ ಉದ್ದ ಹಗ್ಗದ ಜೋಕಾಲಿಯನ್ನು ಗಿರಗಿರನೆ ನಿಂತಲ್ಲಿಯೇ ತಿರುಗಿಸಿ ಮೋಜು ನೋಡುವವರಿಗೇನೂ ಕೊರತೆಯಿರಲಿಲ್ಲ. ಜೋಕಾಲಿಯ ಎದುರು ಕೊಂಬೆಗೆ ಕಟ್ಟಿದ ಕೊಬ್ಬರಿ ಸರವನ್ನು ಅಷ್ಟೆತ್ತರ ಜೀಕಿಯೇ ಎಟುಕಿಸಿಕೊಳ್ಳಬೇಕು. ಪಂಚಮಿಯಂದು ಆರಂಭವಾಗುವ ಈ ಜೋಕಾಲಿ ತಿಂಗಳಿಡೀ ಮೇಲಕ್ಕೆ ಮತ್ತೆ ಕೆಳಗ್ಗೆ ಜೀಕುತ್ತಲೇ ಇರುತ್ತದೆ. ಅದು ಅಂತಿಂತಹಾ ಜೀಕಲ್ಲ... ಮುಗಿಲ ತಡಿಯೇರುವ ಜೀಕು.. ಚಂದಿರನ ತೊಟ್ಟಿಲೊಳು ಸೇರುವ ಜೀಕು...ತಾರೆಗಳ ಹೂವ ಹರಿದು ಭರದಿಂದ ಇಳೆಗೆ ಮರಳುವ ಜೀಕು.. ಹಾಗಾಗಿ ಇದು ಜೋಕಾಲಿ ಹಬ್ಬವೆಂದೇ ಗ್ರಾಮೀಣ ಭಾಗದಲ್ಲಿ ಪ್ರಸಿದ್ಧಿ.ಶ್ರಾವಣಕ್ಕೊಂದು ಸಂಭ್ರಮವಿದೆ.. ಆ ಸಂಭ್ರಮವೆಲ್ಲ ಹೊಸ ಮದುಮಕ್ಕಳಲ್ಲಿ ಇಳಿದಂತೆ.. ಆಷಾಢಕ್ಕೆ ಆಗಷ್ಟೇ ಕಟ್ಟಿಕೊಂಡ ಗಂಡನನ್ನು ಬಿಡಲಾರದೆ ಬಿಟ್ಟು ಹೊರಡುವ ಹೊಸ ಮದುಮಗಳ ಮೊಗದಲ್ಲಿ ತಿಂಗಳಿಡೀ ತವರಿನ ಅಕ್ಕರೆ ಸವಿದರೂ ಆಷಾಢದ ಮೋಡಗಳು ಕವಿದ ಆಗಸದ ಕಳೆ. ಅವಳನ್ನು ಕಳಿಸಿದ ಗಂಡ ಬಿಡುವ ನಿಟ್ಟುಸಿರಿಗೆ ಆಷಾಢದ ಗಾಳಿಗಿಂತ ಹೆಚ್ಚು ಬಿರುಸು. ಶ್ರಾವಣದೊಡನೆ ಮಡದಿಯೂ ಅಡಿಯಿಟ್ಟು ಬರುವಾಗ ಮಡದಿಯಷ್ಟೇ ಶ್ರಾವಣವೂ ಆಪ್ಯಾಯವಾಗುವುದರಲ್ಲಿ ಸೋಜಿಗವೇನು? ಬೀಳುವ ಮಳೆಹನಿಗಳ ಹೊಡೆತಕ್ಕೆ ಮೇಳವೆಂಬಂತೆ ಮಡದಿಯ ಚಿಗುರುಪಾದದ ಗೆಜ್ಜೆ ಸದ್ದು ಮನೆ ತುಂಬಾ ರಂಗವಲ್ಲಿ ಇಡುತ್ತಿದ್ದರೆ ... ತಣ್ಣನೆಯ ಗಾಳಿ ಸುಳಿದ ಹೊತ್ತಿಗೆ ಬೆಚ್ಚಗವಳು ಪಕ್ಕದಲ್ಲಿ ಕೂತರೆ ಆಷಾಢದ ವಿರಹವೆಲ್ಲ ಬಿದ್ದ ನೀರಲ್ಲಿ ಕೊಚ್ಚಿಹೋದಂತೆ.ಸೃಷ್ಟಿಶೀಲ ಶ್ರಾವಣಶ್ರಾವಣಕ್ಕೊಂದು ಸೃಷ್ಟಿಸುವ ಶಕ್ತಿಯಿದೆ. ಆಷಾಢದ ಅನಿಯಮಿತ, ಅಬ್ಬರದ ಗಾಳಿಯ ಹೊತ್ತುಗೊತ್ತಿಲ್ಲದೆ ಮನಬಂದಂತೆ ಬಂದುಹೋಗುವ ಮಳೆಗೆ ಶ್ರಾವಣದ ಹೊತ್ತಿಗೊಂದು ಲಯ ಸಿಕ್ಕಿರುತ್ತದೆ. ಆಷಾಢದ ಮಳೆಗಿರದ ಸೊಬಗು ಶ್ರಾವಣಕ್ಕಿದೆ. ಆಷಾಢದಲ್ಲಿ ಗಾಳಿಯ ಆರ್ಭಟವೇ ಹೆಚ್ಚು. ಬಿದ್ದ ಮಳೆಯಲ್ಲಿ ನೆಲ ಒದ್ದೆಯಾದ ಕೂಡಲೇ ರೈತರಿಗೆ ಉತ್ತು ಬಿತ್ತುವ ಸಡಗರ. ಶ್ರಾವಣದ ಹೊತ್ತಿಗೆ ಮೊಳೆತು ಹಸಿರು ಚಿಗುರ ಬಟ್ಟೆ ಭೂಮಿತಾಯಿಗೆ. ಈಗ ಹಿಡಿಯುವ ಮಳೆಗೆ ಒಂದೇ ಹದ. ಜಿಟಿಜಿಟಿ ಮಳೆ, ಹಾದಿಯುದ್ದ ಕಿಚಿಪಿಚಿ ಕೆಸರು, ಬಿತ್ತ ಮೇಲಿನ ಬಿಡುವಿನಲ್ಲಿ ಹಬ್ಬಗಳ ಸಾಲು ಸಾಲು ಮೆರವಣಿಗೆ.
