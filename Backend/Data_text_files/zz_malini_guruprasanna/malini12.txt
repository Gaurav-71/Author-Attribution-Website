ಮುಂಗಾರಿಗೆ ಜನಪದರ ಹಾಡು
ಮಾಲಿನಿ ಗುರುಪ್ರಸನ್ನ
ಮಳೆ ಸುರಿಯುತ್ತಿದೆ. ಊರಿನ ಕೆರೆಗಳೂ ತುಂಬಿವೆ. ಜನಪದೀಯರ ಮಳೆ ಹಾಡುಗಳಿಗೆ ಜೀವ ಬಂದಿದೆ. ಮಳೆ ಮತ್ತು ಬದುಕನ್ನು ಸಂಭ್ರಮಿಸುವ ಮಳೆ ಹಾಡುಗಳ ಲೋಕದಲ್ಲಿ ಈ ಪಯಣ.ತಂಗ್ಯವ್ವ ಕಟ್ಟಿಸ್ಯಾಳೆ ಅಂತ್ಯವಿಲ್ಲದಾ ಕೆರೆಯಾ .. ಹನ್ನೆರಡು ತೂಬುಗಳು ಮದಗದ ಕೆರೆಗೆ ಎನ್ನುವ ಎರಡು ಸಾಲಲ್ಲಿ ಅದೆಷ್ಟು ಆಪ್ತತೆ... ಕಟ್ಟಿಸಿದವಳು ಯಾರೇ ಇರಲಿ ಅವಳು ತಂಗ್ಯವ್ವ,ತಂಗ್ಯವ್ವನಷ್ಟು ಆಪ್ತಳು. ಅವಳ ಪ್ರೀತಿಗೆ ಹೇಗೆ ಅಂತ್ಯವಿಲ್ಲವೋ ಅವಳು ಕಟ್ಟಿಸಿದ ಕೆರೆಗೂ ಅಂತ್ಯವಿಲ್ಲ. ಒಂದು ಕೆರೆಗೆ ನಾಲ್ಕೋ ಐದೋ ತೂಬುಗಳಿರುವುದು ಸಹಜ. ಇದಕ್ಕಿರುವುದು ಹನ್ನೆರಡು ತೂಬುಗಳು!!! ಇಂತಹ ಅದ್ಭುತ ಕೆರೆಗೆ ಮಾಯದಂಥಾ ಮಳೆ ಬಂದಿದೆ. ಮಾಯವಾಗುವ ಮುನ್ನ ಹಿಡಿದಿಟ್ಟುಕೊಳ್ಳಬೇಕಿದೆ.ಗುಡುಗಿ ಗೂಡಾಗಿ ಸುರಿದು ಧುಮುಕಿ ಬಂದ ಗಂಗಮ್ಮನನ್ನು ಉಳಿಸಿಕೊಳ್ಳಲು ಸಾವಿರಾರು ಒಡ್ಡರು, ಗುದ್ದಲಿಗಳು. ಬಲಿಗೆ ಸಾವಿರಾರು ಕುರಿಗಳು, ಕೊಡಲಿಗಳು.ಇಷ್ಟಿದ್ದರೂ ನಡುನಡುವೆ ಆ ಸಂಭ್ರಮದಲ್ಲಿ ಮೈಮರೆತವರನ್ನು ಎಚ್ಚರಿಸುವಂತಹಾ ಮಾತುಗಳು ಗಂಗಮ್ಮನಿಂದ , 'ನಾ ನಿಲ್ಲುವಳಲ್ಲ...'

'ಭೂಮಿ ಆಗಸದ ಮಿಲನದ ಸಂಕೇತ ಮಳೆ. ಅವು ಒಬ್ಬರನ್ನೊಬ್ಬರು ಸ್ಪರ್ಶಿಸುವ ರೀತಿಯದು.' ಭೂಮಿ ಆಗಸ ಪರಸ್ಪರ ಎದುರೆದುರೇ ಅನವರತ ಕುಳಿತಿದ್ದರೂ ಒಬ್ಬರನ್ನೊಬ್ಬರು ನೋಡುತ್ತಲೇ ಇದ್ದರೂ ಎಂದಿಗೂ ಮಿಲನವಾಗದ ಸಂಕಟಕ್ಕೆ ಸುರಿಸುವ ಕಣ್ಣೀರದು ಮಳೆಯೆಂದರೆ ' ಹೀಗೆ ನಮ್ಮ ರಮ್ಯ ಕಲ್ಪನೆಗಳೇನೇ ಇರಲಿ ಜನಪದರ ಪಾಲಿಗೆ ಮಳೆ ಎಂಬುದು ತಾಯಿ , ದೇವತೆಯಂತಹಾ ಅಮ್ಮ . ಉತ್ತರ ಕರ್ನಾಟಕ ಎಂದೊಡನೆ ಸುಕ್ಕುಗಟ್ಟಿದ ಮುದುಕನೊಬ್ಬ ತನ್ನ ಬಿರಿಬಿರಿ ಬಿರುಕು ಬಿಟ್ಟ ನೆಲದ ಹೊಲದ ನಡುವೆ ಕೂತು ಕಣ್ಣಿನ ಮೇಲೆ ಕೈ ಇಟ್ಟು ಕಣ್ಣು ಚುರುಕು ಮಾಡಿಕೊಂಡು ಮುಗಿಲು ನಿಟ್ಟಿಸುತ್ತಿರುವ ಚಿತ್ರಣವೇ ಕಣ್ಣ ಮುಂದೆ ಬರುವುದು. ಮಳೆ ಬರಲಿಲ್ಲವೆಂದರೆ ಅವರ ಸಂಕಷ್ಟಗಳು ಅತಿರೇಕಕ್ಕೆ ಹೋಗುತ್ತವೆ... ಬಾರದಿರುವ ಮಳೆಯನ್ನು ಬರುವಂತೆ ಮಾಡಲು ಏನೆಲ್ಲಾ ಪ್ರಯತ್ನಗಳು.. ಕತ್ತೆಗಳ ಮದುವೆ, ಕಪ್ಪೆಗಳ ಮದುವೆ.
ಮಳೆ ಬಾರದಿದ್ದರೂ ಹಾಡು
ಜೊತೆಗೆ ಹಳ್ಳಿಯ ಬಾಲಕರು ಮಳೆ ಬಾರದ ದಿನಗಳಲ್ಲಿ ಗುರ್ಜಿ ಅನ್ನುವ ಮಣ್ಣಿನ ಸಗಣೆಯ ಗುಪ್ಪೆ ಕಟ್ಟಿಗೆ ಮಣೆ ಮೇಲೆ ಇಟ್ಟು ಅದನ್ನ ತಲೆಯ ಮೇಲೆ ಹೊತ್ತುಕೊಂಡು ಮನೆ ಮನೆಗೆ ತೆರಳುತ್ತಾರೆ, ಮಣೆ ಹೊತ್ತ ಬಾಲಕ ಅಂಗಿ ಹಾಕಿರುವುದಿಲ್ಲ, ಅವನ ಹಿಂದೊಂದಿಷ್ಟು ಹುಡುಗರ ತಂಡ.. ಅವರು ಹಾಡುವ ಹಾಡೂ ವಿಶಿಷ್ಟವೇ ..
'ಗುರ್ಜಿ ಗುರ್ಜಿ ಎಲ್ಯಾಡಿ ಬಂದೆಮಾಗಳದಾಗ ಮಾತಾಡಿ ಬಂದೆಈಶಾಪೂರದಾಗ ಈಸಾಡಿ ಬಂದೆ' ಹೀಗೆ ಹಾಡುತ್ತಾ ತಮ್ಮ ಮನೆಯ ಮುಂದೆ ಬಂದು ನಿಂತ ಬಾಲಕನ ತಲೆಯ ಮೇಲೆ ನೀರು ಹಾಕಿ ಧಾನ್ಯ ನೀಡುತ್ತಾರೆ. ಹೀಗೆ ಮಾಡಿದರೆ ಮಳೆ ಬರುತ್ತದೆ ಎಂಬ ನಂಬಿಕೆ.ಇಷ್ಟೆಲ್ಲಾ ಆಗಿ ಮಳೆ ಬಂದ ಮೇಲಿನ ಸಂಭ್ರಮವೂ ಒಂದಿದೆ. ಮಳೆ ಆದ ನಂತರ ನಾಗರಪಂಚಮಿಯ ದಿನ ಮಣ್ಣಿನ ಮೂರ್ತಿ ಮಾಡಿ ಕೆರೆ ಅಥವಾ ಹೊಳೆಗೆ ಊಟ ಕಟ್ಟಿಕೊಂಡು ಹೋಗಿ ಉಂಡು ಗುಳಕಿ ಹಾಡು ಹಾಡಿ ಬರುವ ಸೊಗಸು ಸವಿದವರಿಗೇ ಗೊತ್ತು.
ಗುಳಕಿ ಮಣ್ಣು ತರಲಿಲ್ಲವ್ವಗುಲಗಂಜಿ ಚುಚ್ಚಿ ಹಾಡಲಿಲ್ಲಪಂಚಮಿ ಬಂತು ಸನಿಯಾಕ ಸನಿಯಾಕ
ಅಣ್ಣ ಬರಲಿಲ್ಲ ಕರಿಯಾಕ ಕರಿಯಾಕಮಳೆ ಬಂತಲ್ಲ , ಹೊಲ ಹಸನಾಯಿತಲ್ಲ ಇನ್ನು ಹಬ್ಬದ ಚಿಂತೆ. ಕರೆಯಲು ಬಾರದ ಅಣ್ಣನ ಚಿಂತೆ. ತವರೂರಿನ ಚಿಂತೆ.ಮಳೆ ಬಂದು ಕೆರೆ ತುಂಬಿತೆಂದರೆ ಗಂಗವ್ವನಿಗೆ ಬಾಗಿನ ಕೊಡದಿರಲಾರರು.ಪೂಜೆ ಸಲ್ಲಿಸದಿರಲಾರರು.. ಮಳೆ ಬರಲು ಪೂಜೆ. ಬಂದ ಮೇಲೆ ಪೂಜೆ. ಮಳೆ ಹೆಚ್ಚಾದರೆ ನಿಲ್ಲಲೂ ಪೂಜೆ .. ಪೂಜಿಸುವುದರ ಮೂಲಕವೇ ಎಲ್ಲವನ್ನೂ ಪಡೆಯುವ.. ತಡೆಯಲೆತ್ನಿಸುವ ಜನಪದರ ಶ್ರದ್ಧೆಗೆ ಎಣೆಯೇ ಇಲ್ಲ .
ಈ ಮಳೆಯನ್ನೂ ದೇವತೆಯನ್ನಾಗಿ ನೋಡೋದಷ್ಟೇ ಅಲ್ಲ . ಅದು ಯಾವಾಗ ಬಂದರೆ ಏನಾದೀತು, ಹೇಗೆ ಬದುಕು ಸಾಗೀತು ಎಂಬುದನ್ನು ನಮ್ಮ ಜನಪದರಷ್ಟು ಸಂಶೋಧನೆ ಮಾಡಿದವರೇ ಇಲ್ಲ. ಅಸೂನಿ ಮಳೆಗೆ ( ಅಶ್ವಿನಿ ) ಸಿಸುಗಳಿಗೂ ನೀರು ಕೊಡೊ ಶಕ್ತಿ ಇಲ್ದೆ ಹೋದ್ರೆ ಭರಣಿ ಮಳೆ ಬಂಗಾರದ ಕರಣಿ. ಕರ್ತಿಕಿ ಮಳೆ ಕೇಳೋರೇ ಇಲ್ಲಾಂದ್ರೆ ರೋಹಿಣಿ ಮಳೆ ಬಿದ್ರೆ ಓಣಿ ತುಂಬಾ ಕಾಳು. ಆರಿದ್ರ ಗದ್ದರಿಸಬಾರದು . ಹಿರಿ ಪಿಶಾ ಚಿಕ್ಕ ಪಿಶಾ ಇವೆಲ್ಲವೂ ಮಲೆನಾಡಿಗೆ ಮಾತು ಕೊಟ್ಟ ಮಳೆಗಳಷ್ಟೇ. ಮಗಾ ಮಳೆ ಮಗೀಲೆ ನೀರು ಸುರುವಿದಂಗೆ .ಉತ್ತರೀ ಮಳೆ ಬೀಳದಿದ್ದರೆ ಸತ್ತ ಹಾಗೆ .ಉತ್ತರಿ ಹಸ್ತಾ ಎರಡೂ ಮಳೆಗಳೂ ಬೆಳವಲಕ್ಕೆ ಭಾಷೆ ಕೊಟ್ಟ ಮಳೆಗಳು ... ಹೀಗೆ ಪ್ರತಿ ಮಳೆ ಹಿಡಿದಾಗ ಅದರ ಜಾಡು ಹಿಡಿಯಬಲ್ಲ ಚಾಣಾಕ್ಷ ರು.ಮಳೆಯೇ ಬದುಕುಹೀಗೊಮ್ಮೆ ಮಳೆ ಹಿಡಿದಿದೆ. ಅಣ್ಣ ತನ್ನ ತಂಗಿಯನ್ನು ತನ್ನ ಮದುವೆಗೆ ಕರೆಯಲು ಬಂದಿದ್ದಾನೆ.ಬೆಟ್ಟದಷ್ಟು ಆಸೆಯಿದ್ದರೂ ಅವಳಿಗೆ ನೂರೆಂಟು ನೆಪಗಳು. ಅವನಲ್ಲಿ ಸಾವಿರ ಪರಿಹಾರಗಳು . ಕಡೆಗೊಮ್ಮೆ ಮಳೆ ಬಂದು ಹೊಳೆ ತುಂಬಬಹುದು ಎಂದು ಅವಳು ಹೇಳುವ ಮಾತಿಗೆ, 'ಚಿನ್ನದ ಹರಿಗೋಲಿಗೆ ರನ್ನದ ಹುಟ್ಟು ಹಾಕಿ ಜೋಕೇಲಿ ನಿನ್ನ ಕರೆದೊಯ್ಯುವೆ' ಎಂಬ ಅಣ್ಣನ ಮಾತು ಎಲ್ಲ ತಂಗಿಯರ ಕನಸು. ಇದ್ದರೊಬ್ಬ ಅಣ್ಣ ಹಾಗಿರಬೇಕು. ಅವನ ಪ್ರೀತಿಯ ಮಾತು ತಂದ ಖುಷಿಯ ಕಣ್ಣೀರ ಹೊಳೆಯಲ್ಲಿ ಅವನೂ ಮೀಯುತ್ತಾ ಅವಳನ್ನು ಜೋಪಾನವಾಗಿ ಕಾಯಬೇಕು.. ಮಳೆ ಬದುಕಾಗುವುದು ಹಾಗೆ.
ಮತ್ತೆ ಮರಳಿ ತಂಗ್ಯವ್ವ ಕಟ್ಟಿಸಿದ ಕೆರೆಯ ಕಡೆ ಹೆಜ್ಜೆ ಹಾಕಿದರೆ... ಮಳೆ ದೇವರು ಕೊಟ್ಟ ವರ ನಿಜ .ಆದರೆ ವರವನ್ನು ಕಾಪಾಡಿಕೊಳ್ಳಬೇಕಲ್ಲ ನಾವು. ಹಿಂದೆ ಅಶೋಕನ ಸಾಧನೆಗಳು ಪ್ರಶ್ನೆಗೆ ನಾವು ಉತ್ತರ ಬರೆಯುತ್ತಿದ್ದುದು ನೆನಪಾಗುತ್ತದೆ... ಸಾಲು ಮರಗಳನ್ನು ನೆಡಿಸಿದನು. ಅನ್ನಸತ್ರಗಳನ್ನು ಕಟ್ಟಿಸಿದನು. ಕೆರೆ, ಬಾವಿಗಳನ್ನು ನಿರ್ಮಿಸಿದನು. ಹಾಗೆ ನೋಡಿದರೆ ಯಾವ ರಾಜನ ಸಾಧನೆಗಳೇನು ಎಂದರೂ ಇದೇ ಉತ್ತರ ! ಮುಖ್ಯವಾಗಿ ಮೂಲಭೂತ ಅವಶ್ಯಕತೆಗಳು ಇಷ್ಟೇ ಅಲ್ಲವಾ .. ಮಳೆಗಾಲದಲ್ಲಿ ಕೆರೆ ತುಂಬಿದರೆ ಬೇಸಗೆಯಲ್ಲೂ ಕುಡಿಯುವ ನೀರಿಗೆ ತೊಂದರೆ ಇರುತ್ತಿರಲಿಲ್ಲ. ಊರಿಗೆ ಬೇಕಾದಷ್ಟು ಕೆರೆ . ಮಳೆಯ ಸಂಗ್ರಹ. ಮಳೆಕೊಯ್ಲು ಎಂಬ ಹೆಸರಿನಲ್ಲಿ ಈಗ ನಾವೇನು ಮಾಡುತ್ತಿದ್ದೇವೆ ಅದನ್ನಾಗ ಅವರು ಎಷ್ಟು ಶ್ರದ್ಧೆಯಿಂದ ಮಾಡುತ್ತಿದ್ದರು .. ಸಾವಿರಾರು ಒಡ್ಡರ ಅವಿರತ ಶ್ರಮದಲ್ಲೂ ಗಂಗವ್ವ ನೀವೀಗ ಹಿಡಿದಿಟ್ಟುಕೊಳ್ಳದಿದ್ದರೆ ನಾ ನಿಲ್ಲುವಳಲ್ಲ ಎಂದು ಎಂದು ಎಚ್ಚರಿಸುತ್ತಿದ್ದ ರೀತಿಯನ್ನು ಈಗ ಮತ್ತಷ್ಟು ಗಂಭೀರವಾಗಿ ಪರಿಗಣಿಸಬೇಕಿದೆ . ಜನಪದರು ಅದನ್ನೆಷ್ಟು ಸೊಗಸಾಗಿ ನಮಗೆ ಪಾಠ ಮಾಡಿದ್ದಾರೆ!! ಪಾಠ ಕಲಿತು ಕಲಿಸೋಣ. ಮಳೆಯನ್ನು ವರವಾಗಿಸಿಕೊಳ್ಳೋಣ ಅದು ಶಾಪವಾಗುವ ಮುನ್ನ...
