ಟೀವಿಯೂ ನಮ್ಮದು ರಿಮೋಟೂ ನಮ್ಮದು...
*ಮಾಲಿನಿ ಗುರುಪ್ರಸನ್ನ
ಯಾರೋ ಗೊಣಗುತ್ತಿದ್ದರಂತೆ .. 'ಇದು ಸಂಕ್ರಮಣ ಕಾಲ..' ಪುಸ್ತಕಗಳು ವ್ಯಾಪಕವಾಗಿ ಬರಲು ಆರಂಭಿಸಿದ ಕಾಲದಲ್ಲಿ ನಮ್ಮಮ್ಮನ ಸರೀಕರಿಗೆ ಅವರಮ್ಮಂದಿರು ಕಣ್ಣು ಹಾಳಾಗುವ ನೆವವೊಡ್ಡಿ ಪುಸ್ತಕಗಳನ್ನು ನಿಷೇಧಿಧಿಸಿದ್ದರಂತೆ. ಒಂದು ಪುಸ್ತಕ ಓದಿದರೆ ವಾರಕ್ಕೆರಡು ಬಾರಿ ಹರಳೆಣ್ಣೆ ಸ್ನಾನ ಕಡ್ಡಾಯವಾಗಿತ್ತಂತೆ... ಉಷ್ಣವಾಗದಂತೆ... ಕಣ್ಣು ಹಾಳಾಗದಂತೆ.! ಜೊತೆಗೆ ಓದಿ ಹಾಳಾಗುತ್ತಾರೆ ಎಂಬ ಹೆದರಿಕೆ.. ದೊಡ್ಡವರಿಗೆ ತಿರುಗಿ ಮಾತನಾಡಿಬಿಟ್ಟರೆ? ಸ್ವಂತಿಕೆ ಬೆಳೆಸಿಕೊಂಡು ಹೊಕ್ಕ ಮನೆಯಲ್ಲಿ ಅವಿಧೇಯರಾದರೆ ಎಂಬ ಭಯವೇ? ಗೊತ್ತಿಲ್ಲ. ಕದ್ದು ಓದುವುದು .. ಎಲ್ಲಿಂದಲೋ ಕಡ ತಂದ ಪುಸ್ತಕ ಮರೆ ಮಾಚಿ .. ಮುಚ್ಚಿಟ್ಟು .. ಬಚ್ಚಿ ಕುಳಿತು! ಸಿಕ್ಕಿಬಿದ್ದವರ ಕಥೆ ಗೋವಿಂದ... ಎದುರಿಸಿ ಓದುತ್ತೇನೆ ಎಂದು ಹೇಳಲಾಗದ ಕಾಲ. ಆ ಸಾಹಸಗಳನ್ನು ಕೇಳುವಾಗ ಬೆರಗು .. ಹೀಗೂ ಒಂದು ಲೋಕವಿತ್ತೇ? ಸಧ್ಯ ಆ ಕಾಲದಲ್ಲಿ ನಾನಿರಲಿಲ್ಲವಲ್ಲಾ !!
ನನ್ನ ಕಾಲದಲ್ಲಿ ಸಿನಿಮಾಗಳು, ಟಿವಿ ಕೆಂಗಣ್ಣಿಗೆ ಗುರಿಯಾಗಿದ್ದವು. ಮನರಂಜನೆಯೆಂದರೆ ಬಾಲ್ಯದಲ್ಲಿ ಸಿನಿಮಾ ಒಂದೇ .. ನೋಡುತ್ತಿದ್ದೆವು.. ಕುರ್ಬಾನಿ ಬಳೆ.. ಬಾಬ್ಬಿ ಟೇಪು.. ಮಂಜುಳಾ ಮುಂಗುರುಳು .. ಸಂಜೆ ಆಟದಲ್ಲೂ ಅಲ್ಲಲ್ಲಿ ಇಬ್ಬಿಬ್ಬರು .. ಮೂವರು ಹುಡುಗರ ಢಿಷುಮ್‌ ಢಿಷುಮ್‌.. ಫೈಟಿಂಗು ಥೇಟ್‌ ರಾಜಕುಮಾರ್‌ ವಜ್ರಮುನಿ ರೀತಿ. ಆದರೆ ಇಬ್ಬರಲ್ಲೂ ತಾನೇ ರಾಜಕುಮಾರ್‌ ಎಂಬ ಭಾವ.. ಹಾಗಾಗಿಯೇ ಎಷ್ಟೋ ಚಿತ್ರಗಳಿಗೆ ನಾವು ಸಣ್ಣವರ ಪ್ರವೇಶ ನಿಷಿದ್ಧ . ಪರಾಜಿತ, ಪರಸಂಗದ ಗೆಂಡೆತಿಮ್ಮ ಮುಂತಾದ ಚಿತ್ರಗಳ ಕಥೆಯನ್ನೂ ನೋಡಿಕೊಂಡು ಬಂದ ನಮಗಿಂತ ಸ್ವಲ್ಪ ದೊಡ್ಡವರು ಆ ಕಥೆಯನ್ನು ಸಣ್ಣವರಿಗೆ ಹೇಳುವಾಗಲೂ ಕದ್ದೇ ಹೇಳಬೇಕಿತ್ತು. ನಡುವೆ ಯಾರಾದರೂ ಬಂದರೆ ಬೇರೆ ಮತ್ತಿನ್ನೇನನ್ನೋ ಹೇಳುತ್ತಿರುವಂತೆ ನಟಿಸುತ್ತಾ... ಅವರು ಮರೆಯಾದೊಡನೆ ಮತ್ತೆ ಬೇಗಬೇಗ ಕಥೆ ಹೇಳುತ್ತಾ..! ಮತ್ತೆ ಹಿರಿಯರ ಗೊಣಗಾಟ.. ಕಾಲ ಕೆಟ್ಟುಹೋಯಿತು .. ಇದು ಸಂಕ್ರಮಣದ ಕಾಲ .. ಅದರಲ್ಲಿ ಸಂಕ್ರಮಣವೇನಿದೆ ನನಗರಿವಾಗುತ್ತಿರಲಿಲ್ಲ..
ಟಿವಿ ಬಂದ ಮೇಲೆ.. ಕಾಲೇಜು ಮುಗಿದೊಡನೆ ಮನೆಗೆ ಬರುವ ಸಂಭ್ರಮ. ಒಂದಿಷ್ಟು ಧಾರಾವಾಹಿ.. ಅಪರೂಪಕ್ಕೊಂದು ಕಪ್ಪುಬಿಳುಪಿನ ಕನ್ನಡ ಚಿತ್ರ, ಭಾನುವಾರದ ರಂಗೋಲಿ, ಭಾನುವಾರ ಸಂಜೆಯ ಹಿಂದಿ ಚಿತ್ರ, ವಾರಕ್ಕೊಮ್ಮೆ ಚಿತ್ರಹಾರ್‌.. ಆಗಲೂ ನಮ್ಮ ಜೊತೆಗೆ ಕುಳಿತು ನೋಡುತ್ತಿದ್ದರೂ ಮತ್ತೆ ಹಿರಿಯರ ಗೊಣಗಾಟ .. ಕಾಲ ಕೆಟ್ಟುಹೋಯಿತು .. ಇದು ಸಂಕ್ರಮಣದ ಕಾಲ .. ಅದರಲ್ಲಿ ಸಂಕ್ರಮಣವೇನಿದೆ ನನಗರಿವಾಗುತ್ತಿರಲಿಲ್ಲ.
ನಗು ಬರುತ್ತಿತ್ತು ನನಗೆ. ಇವರೆಲ್ಲಾ ಹಳೆಯ ಗೊಡ್ಡು ನಂಬಿಕೆಗಳಿಗೆ ಜೋತು ಬಿದ್ದು ಹೊಸದನ್ನು ಒಪ್ಪಿಕೊಳ್ಳಲಾಗದೆ ಸುಮ್ಮನೆ ಗೊಣಗುತ್ತಿದ್ದಾರೆ ಎಂದನ್ನಿಸುತ್ತಿತ್ತು. ಹಾಗೆ ಎಲ್ಲವನ್ನೂ ಒಪ್ಪಿಕೊಳ್ಳಲಾಗುವುದಿಲ್ಲ ಎಂದರೆ ಒಪ್ಪಿಕೊಳ್ಳಲಾಗದ್ದೇನಿದೆ ಎಂಬ ಪ್ರಶ್ನೆ ಧುತ್ತನೆ ಮೂಡುತ್ತಿತ್ತು.. ಗೌರವ, ಹಿರಿಯರ ಕುರಿತ ಹೆದರಿಕೆ ಬಾಯಿ ಕಟ್ಟಿಸುತ್ತಿತ್ತು.
ಯಾವುದದು ಸಂಕ್ರಮಣದ ಕಾಲ?
ಮೊನ್ನೆ ಒಂದು ಸುದ್ದಿ ನನ್ನ ಗಮನಕ್ಕೆ ಬಂತು. ಒಬ್ಬ ಹುಡುಗಿ ಯಾವುದೋ ಧಾರಾವಾಹಿಯನ್ನು ನೋಡಿ ಅನುಕರಿಸಲೆತ್ನಿಸಿ ಸಾವು ಎಂದು. ವಿವರಗಳನ್ನು ಕೇಳುತ್ತಿದ್ದಂತೆಯೇ ಅನ್ನಿಸಿದ್ದು 'ಇದು ಸಂಕ್ರಮಣದ ಕಾಲ!' ಥಟ್ಟನೆ ಮಗಳ ಬಳಿ ಹೇಳಿಬಿಟ್ಟೆ. ನನಗೂ ಅನುಮಾನ ಕಾಡತೊಡಗಿತ್ತು. ನಾನೂ ಹೀಗೆ ಹಳಹಳಿಸುತ್ತಿದ್ದೇನಾ? ನನ್ನ ಕಾಲವೇ ಚೆನ್ನಾಗಿತ್ತು ಎಂದು ಸುಮ್ಮಸುಮ್ಮನೇ ಕೊರಗುತ್ತಿದ್ದೇನಾ.. ಹಾಗನ್ನಿಸಿದ್ದು ಅನುಭವ ಮಾಗಿದ್ದಕ್ಕಾ?
'ನನ್ನಮ್ಮ ಹೇಳ್ತಿದ್ದು ಸರಿ ಅಂತ ನಂಗೀಗ ಗೊತ್ತಾಗ್ತಿದೆ.. ದುರಂತ ಎಂದರೆ ನಾನು ಹೇಳ್ತಿರೋದು ತಪ್ಪು ಅಂತ ನಿನ್ನ ವಯಸ್ಸಿನೋರಿಗೆ ಅನ್ಸುತ್ತೆ. ಇದು ಜನರೇಶನ್‌ ಗ್ಯಾಪ್‌' ಅಂದೆ. 'ಎಂಥದೂ ಇಲ್ಲ .. ಸಣ್ಣವರಾಗಿದ್ದಾಗ ನಾವು ಮಾಡ್ತಿರೋದು ಸರಿ ಅನ್ಸುತ್ತೆ.. ಅದಕ್ಕೆ ನೀವು ವಯಸ್ಸಾದೋರು ಹೊಂದಿಕೊಳ್ಳೋಲ್ಲ ಅಂತ ಅಂದ್ಕೋತೀವಿ. ದೊಡ್ಡವರಾದಾಗಲೂ ನಾವು ಮಾಡ್ತಿರೋದೇ ಸರಿ ಅನ್ಸುತ್ತೆ.. ಆಗ ಚಿಕ್ಕವರು ಮಾಡ್ತಿರೋದು ತಪ್ಪು ಅನ್ಸುತ್ತೆ. ಅಲ್ಲಿ ಜನರೇಶನ್‌ ಗ್ಯಾಪ್‌ ಅಲ್ಲ ಇರೋದು. ನನ್ನನ್ನು ನಾನು ಸರಿ ಅಂತ ಸಮರ್ಥಿಸಿಕೊಳ್ಳೋದು ಮನುಷ್ಯನ ಗುಣ ಅಷ್ಟೇ' ಅಂದಳು ಮಗಳು. ದಂಗುಬಡಿದು ಹೋದೆ ಅವಳ ಉತ್ತರ ಕೇಳಿ...
'ಆದ್ರೆ ಈಗ ನೀನು ಹೇಳ್ತಿರೋದು ಸರಿ.. ಇದು ಸಂಕ್ರಮಣದ ಕಾಲವೇ.. ನಾವು ಎಲ್ಲಿದೀವಿ ಹೇಗಿದೀವಿ ನಂಗೂ ಗೊತ್ತಾಗ್ತಿಲ್ಲ . ಕಾಲ ಕೆಟ್ಟು ಹೋಗಿದೆ ಅಂತ ಇದೇ ಕಾಲದವಳಾಗಿಯೂ ನಂಗೂ ಅನ್ನಿಸ್ತಿದೆ. ಅದು ಸರಿ ಅಮ್ಮಾ.' ಆಮ್ಮ ಹೇಳುವುದು ಮಗಳಿಗೆ, ಮಗಳು ಹೇಳುವುದು ಅಮ್ಮನಿಗೆ ಸರಿ ಅನ್ನಿಸದ ಕಾಲಗಳನ್ನು ನೋಡಿ ಕೇಳಿದ್ದ ನನಗೆ.. ಇಬ್ಬರಿಗೂ ಏಕಕಾಲದಲ್ಲಿ ಇಲ್ಲೇನೋ ಸರಿಯಿಲ್ಲ ಅನ್ನಿಸುತ್ತಿರುವುದು ನಡುಕ ಹುಟ್ಟಿಸಿತು.
ನಡುಕ ಹುಟ್ಟಿಸದೆ ಇನ್ನೇನಾದೀತು? ಸುನಾಮಿಯಂತೆ ಬದಲಾವಣೆ ಅಪ್ಪಳಿಸುತ್ತಿರುವುದನ್ನು ನೋಡಿದರೆ ದಿಗಿಲಾಗುತ್ತಿದೆ. ಬದಲಾವಣೆ ಯುಗಯುಗದಿಂದಲೂ ಇದ್ದದ್ದೇ .. ಬದಲಾವಣೆಯ ಕ್ರಮ.. ಬದಲಾಗುವ ಸಮಯ ಬದಲಾವಣೆಗೆ ಒಗ್ಗಿಸುತ್ತಿತ್ತು. ಹಳಹಳಿಕೆ ಇದ್ದರೂ ಒಂದು ನಿಯಂತ್ರಣ ಎಲ್ಲೋ ಇದ್ದೆ ಇರುತ್ತಿತ್ತು. ಕದ್ದು ಒಂದಿಷ್ಟು ಸಿನಿಮಾಗಳಿಗೆ ಹೋಗಬಹುದಿತ್ತು .. ಕದ್ದು ಒಂದಿಷ್ಟು ಪುಸ್ತಕ ಓದಬಹುದಿತ್ತು.. ಅಲ್ಲಿ ಕದಿಯುವಿಕೆ ಇತ್ತು.. ಕದಿಯುವುದೆಂದರೆ ಹೆದರಿಕೆ ಹಿಂದೆಲ್ಲೋ ಇರುತ್ತಿತ್ತು.. ಎಲ್ಲೋ ಕೆಲವರಷ್ಟೇ ಎಲ್ಲರನ್ನೂ ಧಿಧಿಕ್ಕರಿಸಿ ರಾಜಾರೋಷವಾಗಿ ವರ್ತಿಸುತ್ತಿದ್ದರು. ಅವರನ್ನು ಬೀದಿಗೆ ಬಿದ್ದವರೆಂದೋ .. ಅಪಾಪೋಲಿಗಳೆಂದೋ ದೂರ ಇಡುತ್ತಿದ್ದರು.. ಯಾರೂ ಅವರೊಡನೆ ಗುರುತಿಸಿಕೊಳ್ಳುತ್ತಲೂ ಇರುತ್ತಿರಲಿಲ್ಲ... ಅವರು ಮಾಡುವ ಸಕಲ ವ್ಯವಹಾರಗಳೂ ತೆರೆದಿಟ್ಟಂತೆ... ಮಿಕ್ಕ ಮಕ್ಕಳ ತಂದೆ ತಾಯಿಯರು ಅವರೊಡನೆ ಸೇರದಂತೆ ತಡೆಯಲು ಹರಸಾಹಸ ಮಾಡುತ್ತಿದ್ದರು.. ಮಕ್ಕಳನ್ನು ರಕ್ಷಿಸಿಕೊಳ್ಳಲು ಯತ್ನಿಸುತ್ತಿದ್ದರು..ಬಹುತೇಕರು ರಕ್ಷಿಸಿಕೊಳ್ಳುತ್ತಿದ್ದರು ..
ಮಾಧ್ಯಮ ಸ್ಫೋಟ
ಈಗ ಯಾರನ್ನು ಯಾರಿಂದ ರಕ್ಷಿಸುವುದು? ಸ್ಮಾರ್ಟ್‌ ಫೋನುಗಳು ಮಕ್ಕಳ ಕೈಯ್ಯಲ್ಲೂ ಬಂದುಬಿಟ್ಟಿವೆ. ಶಾಲೆಯಲ್ಲಿ ಬಳಸುವ ಹಾಗಿಲ್ಲವೆಂದು ಕಟ್ಟು ಮಾಡಿದರೂ ನಿರ್ಭೀತಿಯಿಂದ ಮಕ್ಕಳು ಶಾಲೆಯೊಳಗೆ ಕೊಂಡೊಯ್ಯುತ್ತವೆ. ಯಾರನ್ನೋ ಕೇಳಿ ಮಾಹಿತಿ ಪಡೆದು ಕೊಳ್ಳುವ ದುರ್ಗತಿ(?) ಈಗಿನ ಮಕ್ಕಳಿಗಿಲ್ಲ . ಒಂದು ಬಟನ್‌ ಒತ್ತಿದರೆ ಮಾಹಿತಿಗಳ ಪೂರವೇ ಹರಿದು ಬರುತ್ತಿದೆ. ಏನು ಬೇಕಾದರೂ ನೋಡಬಹುದು .. ಏನು ಬೇಕಾದರೂ ತಿಳಿದುಕೊಳ್ಳಬಹುದು .. ಯಾವುದಕ್ಕೂ ತಡೆಯಿಲ್ಲ ..ಯಾವುದನ್ನೂ ನಿರ್ಬಂಧಿಧಿಸುವಂತಿಲ್ಲ.. ಗೂಗಲ್‌ ಹಿಸ್ಟರಿ ಡಿಲೀಟ್‌ ಮಾಡಿದರೆ ನೋಡಿದ್ದು.. ಹುಡುಕಿದ್ದು ಯಾರಿಗೂ ಅರ್ಥವಾಗುವುದೂ ಇಲ್ಲ. ಟಿವಿಯ ರಿಮೋಟ್‌ ಕಿತ್ತಿಟ್ಟುಕೊಳ್ಳಬಹುದು .. ಮನೆಯ ಪಡಸಾಲೆಯಲ್ಲೇ ಇರುವ ಟಿವಿಯಿಂದ ಮಗುವನ್ನು ದೂರ ಮಾಡುವಷ್ಟು ಸುಲಭ ರೂಮಿನಲ್ಲಿ ಮೊಬೈಲಿನಲ್ಲಿ ಸಿಗಬಹುದಾದ ಮಾಹಿತಿಗಳಿಂದ ದೂರ ಇರಿಸುವುದಲ್ಲ ..
ದಿನವಿಡೀ ದುಡಿದು ಮನೆಗೆ ಬಂದು ಮತ್ತೆ ಮನೆಯಲ್ಲೂ ದುಡಿಯುವುದು ಅನಿವಾರ್ಯವಾದ ಅಮ್ಮಂದಿರಿಗೆ ಬೆಳೆಯುವ ಎಳೆಯ ಮಕ್ಕಳ ಮೇಲೆ ಇಪ್ಪತ್ನಾಲ್ಕು ಗಂಟೆಗಳೂ ನಿಗಾ ಇಡಲು ಸಾಧ್ಯವೇ ಇಲ್ಲ. ಆಮ್ಮ ಅಡುಗೆ ಮಾಡುವಾಗ .. ಕೆಲಸ ಮಾಡುವಾಗ ಕೈಗೆ ಸಿಕ್ಕ ಮೊಬೈಲಿನಲ್ಲಿ .. ವಾಟ್ಸಾಪ್ಗೆ ಬಂದ ಸಂದೇಶಗಳನ್ನು ಮಗು ಡೌನ್‌ಲೋಡ್‌ ಮಾಡಬಹುದು.. ನೋಡಬಹುದು.. ಇನ್ನೂ ಸ್ವಲ್ಪ ದೊಡ್ಡ ಮಕ್ಕಳಾದರೆ ಬೇರೇನೋ ಹುಡುಕಬಹುದು.. ಹರೆಯಕ್ಕೆ ಕಾಲಿಡುವ ಮಕ್ಕಳಾದರೆ ತಮ್ಮ ರೂಮಿನ ಬಾಗಿಲು ಹಾಕಿಕೊಂಡು ಏನನ್ನಾದರೂ ಮಾಡಬಹುದು.. ತಡೆಯುವವರು ಯಾರು? ತಡೆಯುವುದು ಹೇಗೆ? ಮೊಬೈಲ್‌ ಕೊಡಿಸದಿರುವುದು ಹೇಗೆ? ಒಳ್ಳೆಯ ಮಾಹಿತಿಗಳು.. ಪಠ್ಯಕ್ಕೆ ಸಂಬಂಧಿಧಿಸಿದವೂ ಸಿಕ್ಕುತ್ತವಲ್ಲ .. ಒಳ್ಳೆಯದೊಂದು ಕೊಳಲು ವಾದನ.. ಎಂದೋ ಪ್ರಕಟವಾಗಿ ಮರೆತು ಹೋದ ಅದ್ಭುತ ಲೇಖನ .. ಚಿಕ್ಕಂದಿನಲ್ಲಿ ಕೇಳಿದ್ದ ಆಗಾಗ ಗುನುಗುವಂತೆ ಮಾಡಿದ್ದ ಕೀರ್ತನೆ ... ಅವುಗಳನ್ನು ಬೇಡವೆಂದು ನಿರಾಕರಿಸುವುದು ಹೇಗೆ? ಜಗತ್ತೇ ಅದರ ಬೆನ್ನ ಹಿಂದೆ ಬಿದ್ದಾಗ ನಾವೊಬ್ಬರು ಮುಖ ತಿರುವುವುದು ಹೇಗೆ? ಅದರಿಂದ ಪಾರಾಗುವುದು ಹೇಗೆ? ನಮ್ಮ ನಂತರದ ಎಳೆಯ ತಲೆಮಾರನ್ನು ಪೊರೆಯುವುದು ಹೇಗೆ? ಅವಕ್ಕೆ ಸರಿಯಾದ ದಿಕ್ಕು ತೋರಿಸುವುದು ಹೇಗೆ? ಉತ್ತರವೇ ಹೊಳೆಯುತ್ತಿಲ್ಲ.
ದಿನಕ್ಕೊಂದು ಜಿಬಿ ಫ್ರೀಯಾಗಿ ಕೊಡುತ್ತಾರೆ ಬೇರೆ! ಸಿಕ್ಕಷ್ಟೂ ಬಳಸೋಣ ಎಂಬ ಧೋರಣೆ. ನಿಯಂತ್ರಣ ಎಂಬ ಪದ ಮಾಯವಾಗಿದೆ.. ಯಾರ ಚಟುವಟಿಕೆಗಳ ಮೇಲೆ ಯಾರೂ ನಿಗಾ ಇಡಲಾಗದ ಸ್ಥಿತಿ .. ಈ ತಂತ್ರಜ್ಞಾನ ಅಪ್ಪಳಿಸುತ್ತಿರುವ ಪರಿಯನ್ನು ಯಾರಿಂದಲೂ ತಡೆದುಕೊಳ್ಳಲಾಗುತ್ತಿಲ್ಲ. ಏನು ಮಾಡಬೇಕು ಏನು ಮಾಡಬಾರದೋ ಗೊತ್ತಾಗದೆ ತೋಚಿದ್ದನ್ನು ಮಾಡುವ ಮಕ್ಕಳು .. ಅವರಿಗೆ ತಿಳುವಳಿಕೆ ಹೇಳಲಾಗದ ಸ್ಥಿತಿಯಲ್ಲಿ ಕಂಗಾಲಾಗಿ ನಿಂತಿರುವ ಅಪ್ಪ ಅಮ್ಮಂದಿರು..
ಕಾಲ ಬ್ಯಾಲೆನ್ಸ್‌ ಮಾಡುತ್ತದಾ...
'ಇದು ಎಲ್ಲಿಲ್ಲ ಹೇಳು? ಭಾರತದಲ್ಲಿ ಮತ್ತೂ ಕಷ್ಟ ಇರಬಹುದು. ಶಾರನ್‌ ಟೇಟ್‌ ಕೊಲೆ ಗೊತ್ತಲ್ಲ ನಿನಗೆ . ಚಾರ್ಲ್ಸ್‌ ಮ್ಯಾನ್ಸನ್‌ ಪ್ರಕರಣ.. ತಾನು ಏಕೆ ಕೊಲೆಯಾಗುತ್ತಿರುವೆ ಎಂದೂ ಗೊತ್ತಾಗದೆ ಸತ್ತು ಹೋದಳಲ್ಲ .. ಅದಕ್ಕಿಂತ ದುರಂತ ಬೇಕಾ? ಈ ಟಿವಿ ಶುರುವಾದ ಮೊದಲ ದಿನಗಳಲ್ಲಿ ಈ ವೈಭವಗಳನ್ನು ಅರಗಿಸಿಕೊಳ್ಳಲಾಗದ ದಿನಗಳಲ್ಲಿ ಇಲ್ಲೂ ಹಾಗೆ ಇತ್ತಂತೆ ಪರಿಸ್ಥಿತಿ. ಅದು ಕಾಲವೇ ಬ್ಯಾಲೆನ್ಸ್‌ ಮಾಡಬೇಕು. ಅಲ್ಲಿಯವರೆಗೆ ಇಂತಹ ಅತಿರೇಕಗಳು ನಡೆಯುತ್ತಲೇ ಇರುತ್ತವೆ. ನಮ್ಮ ದುರದೃಷ್ಟವೆಂದರೆ ಇಂತಹ ಕಾಲದಲ್ಲಿ ಇವಕ್ಕೆಲ್ಲ ನಾವು ಸಾಕ್ಷಿಯಾಗಿರೋದು .. ನಮ್ಮಿಂದೇನೂ ಮಾಡಲಾಗದ ಪರಿಸ್ಥಿತಿಯಲ್ಲಿ ಅಸಹಾಯಕರಾಗಿ ನಿಲ್ಲಲೇ ಬೇಕಾಗಿರೋದು.'
ಅಮೆರಿಕಾದಲ್ಲಿರುವ ಗೆಳತಿ ಮುಂದುವರಿದು ಹೇಳಿದ್ದು ಹೀಗೆ 'ನಮ್ಮ ಮಕ್ಕಳು ಬೆಳೆದಾಯಿತು.. ಮೊಮ್ಮಕ್ಕಳ ಬಗ್ಗೆ ಯೋಚಿಸಿದರೆ ನಡುಕ ಹುಟ್ಟುತ್ತೆ.'
ನಾನೂ ಅಕ್ಷ ರಶಃ ನಡುಗಿಬಿಟ್ಟೆ. ರಿಮೋಟ್‌ ಇರಬೇಕಾಗಿದ್ದು ನಮ್ಮ ಕೈಯ್ಯಲ್ಲಿ... ನಮ್ಮ ಬೆರಳಲ್ಲಿ... ನಮ್ಮ ಮನಸ್ಸಿನಲ್ಲಿ.. ಎಳೆಯ ಕಂದಮ್ಮಗಳಿಗೆ ಆ ರಿಮೋಟ್‌ ಸಿಗುವಂತೆ ಮಾಡುವುದು ಹೇಗೆ? ರಿಮೋಟ್‌ ಇಲ್ಲದ ಜಗತ್ತಿನ ಬಗ್ಗೆ ತಿಳುವಳಿಕೆ ಮೂಡಿಸುವುದು ಹೇಗೆ? ಇನ್ನೆಷ್ಟು ಬಲಿಗಳು ಬೇಕು ಕಾಲಕ್ಕೆ ಬ್ಯಾಲೆನ್ಸ್‌ ಮಾಡಲು.? ಮೂಕಸಾಕ್ಷಿಯಾಗಿರಲು ಇಷ್ಟವಿಲ್ಲದೆ.. ಮೂಕಸಾಕ್ಷಿಯಾಗಿರಬೇಕಾದ ಅನಿವಾರ್ಯತೆಯಲ್ಲಿ.. ಅಸಹಾಯಕತೆಯಲ್ಲಿ....!!
ಉತ್ತರ ಸಿಕ್ಕರೆ ಹೇಳಿ.. ಕಾಯುತ್ತಿರುವೆ.. ಮುಂದೆ ಬಲಿಯಾಗಬಾರದ ಮುಂದಿನ ತಲೆಮಾರಿಗಾಗಿ.

