ಕಾವ್ಯ ಚೈತ್ರೋದಯ
ಚೈತ್ರ ಒಳ ಬರುವ ಹೊತ್ತು ಇದು. ಕವಿಗಳಂತೂ ಚೈತ್ರಾಗಮನವನ್ನು ಕವನಗಳ ಮೂಲಕವೇ ಸಂಭ್ರಮಿಸಿದ್ದಾರೆ. ಕವಿಮನಕ್ಕೆ ವಸಂತ ತರುವ ಸಂಭ್ರಮ ಹೇಗಿರುತ್ತದೆ? ಇಲ್ಲಿದೆ ಕಾವ್ಯ ಚೈತ್ರ ಕಾಲ.
ಮಾಲಿನಿ ಗುರುಪ್ರಸನ್ನ
ತುಂಬು ಬಸುರಿಯಂತಿದ್ದ ಮರಗಳು... ಹಸಿರು ಹಬ್ಬದ ಮರಗಳು ಮಾಗಿಯಲ್ಲಿ ಬೋಳು ಬೋಳಾಗಿ ನಿಂತಿರುವುದನ್ನು ಕಂಡಾಗ ಸಂಕಟ. ಅವುಗಳ ಒಂದೊಂದು ಎಲೆ ಬೀಳುವಾಗಲೂ ಅದಕ್ಕೆಷ್ಟು ನೋವಾಗುತ್ತಿದೆಯೋ ಎಂಬ ಭಾವ. ಎಲೆಗೆ ನೋವಾಗುವುದಿಲ್ಲವಾ ಹಾಗೆ ಬೀಳಲು... ಗಿಡಕ್ಕೆ ನೋವಾಗುವುದಿಲ್ಲವಾ ಬೀಳ್ಕೊಡಲು? ಆ ಮರ ಈ ಎಲೆ ಬಿದ್ದುದಕ್ಕೆ ದುಃಖಿಸುತ್ತಿದೆಯಾ ಅಥವಾ ಹೊಸ ಎಲೆ ಚಿಗುರುತ್ತಿರುವುದಕ್ಕೆ ಸಂಭ್ರಮಿಸುತ್ತಿದೆಯಾ? ಮುಂದೆ ಬರುವ ಪೀಳಿಗೆಗೆ ಜಾಗ ಮಾಡಿಕೊಡಲು ಹಿಂದಿನ ಪೀಳಿಗೆ ಹಿಂದಕ್ಕೆ ಸರಿಯಲೇ ಬೇಕಾ? ಕವಿಗಳು ಕಂಡ ಚೈತ್ರದ ಸೊಗಸೇ ಸೊಗಸು. ಎಚ್ಚೆಸ್ವಿ ತಮ್ಮ 'ಚಳಿಗಾಲದಲ್ಲಿ' ಕವನದಲ್ಲಿ ಅದರ ಕುರಿತು ಹೇಳುತ್ತಾರೆ, 'ಚಳಿಗಾಲದಲ್ಲಿ ಮೊಟ್ಟಮೊದಲು ನೆಲಕ್ಕಿಳಿವ ಮುದಿ ಎಲೆಗೆ ತಲೆ ತಿರುಗೇ ಹೊಸ ಪ್ರಾಂತ್ಯಕ್ಕೆ ಕಾಲಿಡುತ್ತಿರುವುದಕ್ಕೆ? ಗಾಳಿನಡುವಲ್ಲಿ ಸುಳಿದಾಡಿ ನಲಿವ ರಿಂಗಣದ ಮುದವೇ? ಹುಟ್ಟಿದಾಗಿಂದ ಮೆಟ್ಟಿಯೇ ಇರದ ಹೊಸನೆಲೆಗೆ ಸಲ್ಲುವೆನೋ ಇಲ್ಲವೋ ಎಂಬ ತತ್ತರದ ದಿಗಿಲೇ? ಬಿದ್ದ ಮರುಕ್ಷ ಣವೇ ಹುಡಿಹುಡಿಯಾಗಿ ಮಣ್ಣಾಗಿಬಿಡುವೆನೆಂಬ ಗದ್ಗದಿತ ಅಳಲೆ?
ಹೀಗೆ ಏನೆಲ್ಲ ಅನ್ನಿಸುವಾಗಲೇ ಮತ್ತೆ ಚಿಗುರುಗಳು ಒಡೆದು ಬಿರಿದು ಮತ್ತೆ ಎಳೆಹಸಿರ ಚೆಲುವು... ಸಂಜೆ ಮಲ್ಲಿಗೆಯ ಮೊಗ್ಗುಗಳ ಸವರಿ ಬಂದ ಕಂಪು ಗಾಳಿ. ಪಾರಿಜಾತದ ಪರಿಮಳ ಮನೆಯ ಸುತ್ತ... ಮನವ ಹೊಕ್ಕಾಗ ಸಂಭ್ರಮಿಸದಿರುವವರು ಯಾರು?ಮಾವು ಬೇವು ನಾವು...ಕೆ ಎಸ್‌ ನ ಕೂಡ ಹೀಗೇ ಸಂಭ್ರಮಿಸಿದ್ದರಲ್ಲವಾ, ಅವರೇ ಚೈತ್ರವಾದಂತೆ.. ಮಾವು ನಾವು ಬೇವು ನಾವು ಹೂವು ನಾವು ಹಸಿರು ನಾವು... ಬೇವೂ ನಮ್ಮದು ಬೆಲ್ಲವೂ ನಮ್ಮದೇ. ಅದು ಬೇಕು ಇದು ಬೇಡ ಎನ್ನುವಂತಿಲ್ಲ. ಬೆಲ್ಲ ಬೇಕಾಗಿ ನಮ್ಮದು. ಬೇವು ಬೇಡವೆನಿಸಿದರೂ ನಮ್ಮದೇ. ಬೇಕು ಬೇಡಗಳನ್ನು ಮೀರಿದ ಬದುಕ ಅವಿಭಾಜ್ಯ ಅಂಗಗಳಿವು. ಹೇಗೆಂದರೆ, 'ಅವಳ ಪ್ರೀತಿ ನಮಗೆ ದೀಪ ಅವಳ ಕಣ್ಣು ಕಾವಲು. ಬಿಸಿಲ ತಾಪ ಮಳೆಯ ಕೋಪ ಸಂತೋಷವೇ ಆಗಲೂ.' ಪ್ರೀತಿ ದೀಪವಾದ ಮೇಲೆ ಪ್ರೀತಿಸುವವರು ಕೊಡುವುದೂ ಒಳಿತಿಗಾಗೇ. ಕೊಟ್ಟಿದ್ದನ್ನೆಲ್ಲ ಹಸಾದವೆಂದು ಸ್ವೀಕರಿಸುವ ಬಗೆಯಿಂದಲೇ ಪಯಣವೆಲ್ಲ ಪಾವನವಾದದ್ದು?ವರುಷ ವರುಷವೂ ಪಯಣ ಮೊದಲಾಗುವ ಯುಗಾದಿ ಅಡಿಗರದ್ದು. 'ಯುಗಯುಗಾದಿಯ ತೆರೆಗಳೇಳುತಿವೆ, ಬೀಳುತಿವೆ.. ಹೊಸಹೊಸವು ಪ್ರತಿ ವರುಷವು.. ಒಳಗೆ ಅದೋ ಕಾಣುತಿದೆ ಚೆಲುವಿರದ ನಲವಿರದ ಕೊಳೆಯ ಬೆಳೆ; ರಂಗಮಂದಿರವು.., ಈ ಯುಗಾದಿಯ ಮಾತು ಕೇಳುತಿದೆ ಮರಮರಳಿ ಮೊದಲಾಗುತ್ತಿದೆ ಯುಗವು, ನರನ ಜಗವು..' ಪ್ರತಿವರ್ಷವೂ ಹೊಸತೇನೂ ಇಲ್ಲವೆಂದರಿತಿದ್ದರೂ ಇದು ಹೊಸತು ಇದೇ ಹೊಸತು ಎಂದುಕೊಳ್ಳುತ್ತಾ ಸಾಗುವ ಬಗೆಯನ್ನು ಕಂಡು ಅವರು ಉದ್ಗರಿಸುವುದು, 'ಇದಕು ಮಿಗಿಲಿಲ್ಲ ಹಾ, ನರಗೆ ಸೊಗವು!' ಹೊಸತಿಲ್ಲದಿದ್ದರೂ ಹೊಸತೆಂದು ಭಾವಿಸುವುದು ಕಳೆದುಕೊಂಡ ನೋವ ಮರೆಯಲು? ಪಡೆದುಕೊಂಡ ಖುಷಿಯ ಅನುಭವಿಸಲು...
ಚೈತ್ರ ಬರುವುದು ಬರಡು ಬರಡು ವಾತಾವರಣದಲ್ಲಿ ಹಿತವಾದ ಗಾಳಿ ಬಂದಂತೆ.. ಆದರೆ ಕವಿ ವಿಶ್ವೇಶ್ವರರ ಚೈತ್ರ ಬರುವುದು ಮಾತ್ರ ನಿನ್ನ ನೆನಪು ಅರಳಿದ ಹಾಗೆ.... ಮಾಗಿ ಎಲೆ ಉದುರಿ ಹೊಸ ಚಿಗುರು.. ಮಲ್ಲಿಗೆ, ಸಂಪಿಗೆಯ ಗಾಳಿ ಸುಳಿದು ದೇಗುಲದ ಚಂದನದ ಘಮವನ್ನು ನೆನಪಿಸುವಂತೆ ಬರುವ ಚೈತ್ರ... ಆ ಚೈತ್ರದ ದಿನದಲ್ಲಿ ಗಂಡನ ಹೆಸರ ಹೇಳ್ವ ಹೆಣ್ಣಿನಂತೆ ಉಲಿಯುತ್ತಿರುವ ಹಸಿರು ಎಲೆಯ ಮಧ್ಯೆ ಕುಳಿತ ಮತ್ತ ಕೋಗಿಲೆ. ಕನಸಿನಲ್ಲಿ ಪ್ರಿಯನ ತಬ್ಬಿದ ಪ್ರಿಯತಮೆಯನ್ನು ನೆನಪಿಸುತ್ತಿರುವ ಮರದ ಸುತ್ತ ಬಿಗಿದು ಬಿರಿದ ಬಳ್ಳಿ. ಇಡೀ ಪದ್ಯ ಚೈತ್ರದ ಸಂಭ್ರಮ. ಚೈತ್ರದೊಂದಿಗಿನ ಸಂಭ್ರಮ ತಾನಾಗಿ ಮೈವೆತ್ತಂತಿದೆ.ಹೊಂಗೆ ಹೂವಿನ ಹಾದಿ...ಹಾದಿಯುದ್ದಕ್ಕೂ ಹೊಂಗೆ ಮರಗಳ ಹೂವು ಚೆಲ್ಲಿದ ಹಾದಿ.. ಕೆಳಗೆ ಕಣ್ಣಿಳಿಸಿದರೆ ಮೆಟ್ಟಲೂ ಹಿಂಜರಿಯುವಂತೆ ಬಿದ್ದ ನಾಜೂಕಿನ ಹೂಗಳು .. ಮೇಲೆ ಕಣ್ಣೆತ್ತಿದರೆ ನಳನಳಿಸುವ ಹಸಿರು ಎಲೆಗಳ ಮುಚ್ಚುವಂತೆ ಹೂಗಳ ರಾಶಿ.. ಮೇಲೂ ವರ್ಣ ಕೆಳಗೂ ಬಣ್ಣ ...ಚೈತ್ರದ ಸೊಬಗು ಅದು. ಜಿ ಎಸ್‌ಎಸ್‌ ಹೇಳುವಂತೆ ಬಣ್ಣ-ಬೆಡಗಿನ ಮೋಡಿಗೆ ತೆರೆದ ಚೈತ್ರ ಬಂದ ಹಾದಿ ಅದು. 'ಇದ್ದುದೆಲ್ಲವು ಬಿದ್ದುಹೋದರು ಎದ್ದು ಬಂದಿದೆ ಸಂಭ್ರಮ... ಕಿತ್ತುಕೊಂಡರು ಕೊಟ್ಟು ಸುಖಿಸುವ ಸೋಲನರಿಯದ ಸಂಗಮ...' ಹೌದಲ್ಲವಾ.. ಎಲೆಯೆಲ್ಲಾ ಉದುರಿ ಬಿದ್ದು ಬೋಳಾದ ಕೊಂಬೆಕೊಂಬೆಯ ಅಂತರಂಗದ ನಂಬಿಕೆಯೇ ಚೈತ್ರ. ಮತ್ತೆ ಚಿಗುರು ಮೂಡಿಸಿದ್ದು ಅದೇ ನಂಬಿಕೆ.. ಮತ್ತೆ ಕಾದದ್ದು ಅದೇ ನಂಬಿಕೆ .. ಇದ್ದುದೆಲ್ಲವೂ ಬಿದ್ದು ಹೋದ ನಂತರವೂ ಸಂಭ್ರಮ ಎದ್ದುಬಂದ ಪವಾಡ ಇದೆಯಲ್ಲ ಅದು ಚೈತ್ರದ ನಂಬಿಕೆ.. ಇದ್ದುದೆಲ್ಲವನ್ನೂ ಕಿತ್ತುಕೊಂಡವ ಮತ್ತೆ ಅದನ್ನೆಲ್ಲ ಕೊಟ್ಟು ಸುಖಿಸುವ ಸೋಲನರಿಯದ ಸಂಗಮ ಚೈತ್ರದ ನಂಬಿಕೆ. ಬಿದ್ದು ಹೋಗುವುದು ಎಲೆಗಳಷ್ಟೇ .. ಮರವಲ್ಲ . ಬದುಕಿನಲ್ಲೂ ಹಾಗೇ ನವೀಕರಿಸಿಕೊಳ್ಳುತ್ತಿರಬೇಕು ಎಂದು ಕವಿ ಹೇಳಿದ್ದಾ? ಕವಿಗೆ ಚೈತ್ರ ಕಲಿಸಿದ್ದಾ?
ಅವರದೇ ಮತ್ತೊಂದು ಕವನದಲ್ಲಿ ಅವರು ತಮಗೆ ತಾವೇ ಕೇಳಿಕೊಳ್ಳುವ ಪ್ರಶ್ನೆ ಪ್ರತಿ ಚೈತ್ರದಲ್ಲೂ ಕಾಡುವ ಪ್ರಶ್ನೆಯೇ ..' ನಾನು, ನನ್ನಪ್ಪ, ಅವರಪ್ಪನಪ್ಪ, ಮಗ, ಮೊಮ್ಮಗ, ಮರಿಮಗ, ಗಿರಿಮಗ ಈ ಗಿರಿ ಗಿರಿ ತಿರುಗುವೀ ಪುನರಪಿ ಜನನಂ ಪುನರಪಿ ಮರಣಂ ಚಕ್ರಗತಿಯೊಳಗೆ ದಿನಾ ಬೆಳಕಿಗೆ ಎದ್ದು ಕತ್ತಲೆಗೆ ಬಿದ್ದು ಸುತ್ತುತ್ತಲೇ ಇರುವ ಈ ಭವಭವದ ಮಧ್ಯೆ ಪ್ರಭವನಾಮ ಸಂವತ್ಸರದಲ್ಲಿ ನಿಂತಿರುವ ಈ ನನಗೆ ಯಾವುದು ಮೊದಲು, ಯಾವುದು ಕೊನೆ? 'ಮಲ್ಲಿಗೆಯ ಕಂಪು.. ಹೊಂಗೆಯ ಚಿಗುರು.. ಹಾದಿಯಲ್ಲಿ ಬಿದ್ದ ಹೂವು...ಚೈತ್ರದ ನಂಬಿಕೆಯೊಂದೇ ಕೊನೆಗುಳಿಯಲಿ.
