ಪ್ಲಾಸ್ಟಿಕ್‌ ಇಲ್ಲದ ಬದುಕು
ಪ್ಲಾಸ್ಟಿಕ್‌ ಬಿಟ್ಟು ಬದುಕಲಾರೆವೇನೋ ಎಂಬಷ್ಟು ಅವಲಂಬಿತರು ನಾವು. ಅಷ್ಟರಮಟ್ಟಿಗೆ ಬದುಕನ್ನು ಅದು ವ್ಯಾಪಿಸಿದೆ. ಅದೇ ಕಾರಣ ಕ್ಕೆ ಅದು ಪರಿಸರವನ್ನು ಕಲುಷಿತಗೊಳಿಸಿದೆ. ಹೀಗಾಗಿಯೇ ಅದಕ್ಕೀಗ ನಿಯಂತ್ರಣ ಹೇರುವ ಹೊತ್ತು ಬಂದಿದೆ. ಪ್ಲಾಸ್ಟಿಕ್‌ ವರದಂತೆ ಪ್ರವೇಶಿಸಿ ಇದೀಗ ಶಾಪವಾದದ್ದು ಹೇಗೆ? ಪ್ಲಾಸ್ಟಿಕ್‌ ಎಂಬ ಮಾಯಾವಿಯ ಹಿಂದೆಮುಂದೆ...
ಮಾಲಿನಿ ಗುರುಪ್ರಸನ್ನ
'ನಾನು ಪ್ಲಾಸ್ಟಿಕ್‌ ಅಲ್ಲ' ಹೀಗೊಂದು ಬರಹ ಬರೆದುಕೊಂಡಿದ್ದ ಕವರ್‌ ನನ್ನ ಕಣ್ಣೆದುರು ಆ ಮಾಲ್‌ನಲ್ಲಿನಿಂತಾಗ ಒಂದು ಸಲ ಅದನ್ನು ನಂಬಲಾಗದೆ ಹಿಡಿದು ತಿರುಗಿಸಿ ತಿರುಗಿಸಿ ನೋಡಿದೆ. ಒಂಚೂರು ಹಿಗ್ಗಿಸಿ, ಕುಗ್ಗಿಸಿ ನೋಡುತ್ತಿದ್ದಾಗ ಅಲ್ಲಿಯ ಅಟೆಂಡರ್‌ ಒಬ್ಬಳು ಬಂದು ಹಾಗೆಲ್ಲಮಾಡಬೇಡಿ ಮೇಡಂ ಹರಿದು ಹೋಗುತ್ತೆ. ವೇಸ್ಟ್‌ ಮಾಡಬೇಡಿ ಎಂದಳು. ಅಲ್ಲಿಯೇ ಒಂದು ಡಬ್ಬದಲ್ಲಿದ್ದ ಹೆಸರು ಕಾಳನ್ನು ಆ ಚೀಲಕ್ಕೆ ಹಾಕಿದೆ. ಬುಡ ಭದ್ರವಿಲ್ಲದ ಕಾರಣ ಹಾಗೇ ಎಲ್ಲವೂ ಆ ಡಬ್ಬದೊಳಗೇ ಹಿಂತಿರುಗಿ ಬಿತ್ತು. 'ಒಂದೂ ಸರಿಯಿಲ್ಲ.. ಎಂಥೆಂಥವೋ ಕೊಟ್ಟುಬಿಡ್ತಾರೆ.. ಸರಿ ಇದ್ದವನ್ನು ನೀವುಗಳು ಎಳೆದು ಹಾಳು ಮಾಡ್ತೀರಿ. ಮ್ಯಾನೇಜರ್‌ ಹತ್ರ ನಾವು ಬೈಸ್ಕೊಬೇಕು. ಸರಿಯಾಗಿ ನೋಡಲ್ಲನೀವು ಅಂತ...' ಎಂದು ಸಿಡುಗುಟ್ಟುತ್ತಾ ಅಟೆಂಡರ್‌ ಆ ಕವರ್‌ ತೆಗೆದುಕೊಂಡು ಹೊರಟಳು. 'ಅಯ್ಯೋ ರಾಮಾ... ಅದರ ಬುಡದ ತಂಟೆಗೇ ಹೋಗಿಲ್ಲನಾನು, ಅದು ಮೊದ್ಲೇ ಹಾಳಾಗಿತ್ತಲ್ಲ...' ಅವಳಾಗಲೇ ದೂರದಲ್ಲಿಇನ್ನೊಬ್ಬಳ ಬಳಿ ಆ ಕವರ್‌ ತೋರಿಸುತ್ತಾ ಮುಖ ಸೊಟ್ಟ ಮಾಡಿಕೊಂಡು ನಿಂತಿದ್ದಳು. ಆ ಕ್ಷಣ ನನಗೆ ಅಲ್ಲಿಹಾಳಾದ ಎಲ್ಲಕವರಿಗೂ ನನ್ನನ್ನೇ ಹೊಣೆ ಮಾಡುತ್ತಿದ್ದಾಳೇನೋ ಅನ್ನಿಸಿಬಿಟ್ಟಿತು. ಮತ್ತೊಮ್ಮೆ ಅಲ್ಲಿಗೆ ಹೋದಾಗ ನಾನು ಪ್ಲಾಸ್ಟಿಕ್‌ ಅಲ್ಲಎಂಬ ಕವರ್‌ ಕೂಡ ಮಾಯವಾಗಿ ಖಾಕಿ ಬಣ್ಣದ ಕಾಗದದ ಪೊಟ್ಟಣಗಳು ಪ್ರತ್ಯಕ್ಷವಾಗಿದ್ದವು. ಸಕ್ಕರೆ, ಹಿಟ್ಟು ಎಲ್ಲವನ್ನೂ ತುಂಬಿಕೊಂಡ ಕಾಗದದ ಪೊಟ್ಟಣಗಳು ಒಮ್ಮೊಮ್ಮೆ ಬಿರುಕು ಬಿಟ್ಟು ಕ್ಯಾಶ್‌ ಕೌಂಟರ್‌ನಲ್ಲಿಅಲ್ಲಲ್ಲಿಹಿಟ್ಟು ಸಕ್ಕರೆ ಬೇಳೆಗಳ ಹಾಜರಾತಿ ಕಾಣಿಸುತ್ತಿತ್ತು. ಹಿಸ್ಟರಿ ರಿಪೀಟ್ಸ್‌ ಅನ್ನಿಸಿ ನನಗೆ ಹಳೆಯ ನೆನಪುಗಳು...
ಪ್ಲಾಸ್ಟಿಕ್‌ ಬಂದ ಆ ದಿನಗಳು...
ನಾವು ಅಂಗಡಿಗೆಂದೇ ಮೀಸಲಿಟ್ಟಿದ್ದ ಬ್ಯಾಗುಗಳನ್ನು ತೆಗೆದುಕೊಂಡು ಶಿಕಾರಿಪುರಕ್ಕೆ ಹೊರಡುತ್ತಿದ್ದೆವು. ನಾವಿದ್ದ ಊರಿನಲ್ಲಿಒಂದೇ ಒಂದು ಅಂಗಡಿ ಕೂಡಾ ಇರಲಿಲ್ಲ. ಹೊರಡುವ ಹಿಂದಿನ ದಿನವೇ ಅಮ್ಮ ಕಡಲೇಕಾಯಿ ಎಣ್ಣೆಗೆ , ಕೊಬ್ಬರಿ ಎಣ್ಣೆಗೆ, ಹರಳೆಣ್ಣೆಗೆ ಎಂದು ಮೂರು ಬಾಟಲಿಗಳನ್ನೂ ಸಿದ್ಧ ಮಾಡಿ ಇಟ್ಟಿರುತ್ತಿದ್ದರು. ಅವೆಲ್ಲವನ್ನೂ ತೆಗೆದುಕೊಂಡು ಹೋಗಿ ಅಂಗಡಿಯಲ್ಲಿಕೊಟ್ಟರೆ ಅವರು ಅದಕ್ಕೆ ಎಣ್ಣೆಯನ್ನು ತುಂಬಿಸಿ ಭದ್ರವಾಗಿ ಮುಚ್ಚಳ ಹಾಕಿಕೊಟ್ಟು, 'ಹುಷಾರು ಇನ್ನೊಂದ್ಸಲ ಮುಚ್ಚಳ ನೋಡ್ಕೊಳಿ' ಎಂದು ಎಚ್ಚರಿಕೆಯನ್ನು ಕೊಟ್ಟೇ ನಮ್ಮ ಕೈಗೆ ಬಾಟಲಿಯನ್ನು ಕೊಡುತ್ತಿದ್ದರು. ನ್ಯೂಸ್‌ ಪೇಪರ್‌ ಹರಿದು ತ್ರಿಕೋನಾಕಾರವಾಗಿ ಪೊಟ್ಟಣ ಕಟ್ಟಿ ಅದರಲ್ಲಿಪದಾರ್ಥ ಹಾಕಿ ಅದನ್ನು ಮುಚ್ಚಿ ಅವರ ಕೈಗೆಟುಕುವಂತೆ ಇಳಿಬಿಟ್ಟಿದ್ದ ಹುರಿಯನ್ನು ಪೊಟ್ಟಣಕ್ಕೆ ಸುತ್ತಿ ಕೊಟ್ಟರೆ ಅದನ್ನು ಜೋಪಾನವಾಗಿ ಬ್ಯಾಗಿಗೆ ಸೇರಿಸಿ ಬಸ್‌ಸ್ಟ್ಯಾಂಡಿಗೆ ಬಂದು ಬಸ್ಸಿನ ನೂಕುನುಗ್ಗಲಲ್ಲಿಅದಕ್ಕೆ ಧಕ್ಕೆಯಾಗದಂತೆ ಕಾಪಾಡಿಕೊಂಡು ಬಂದು ಮನೆ ತಲುಪಿದರೆ ದೊಡ್ಡ ಸಾಧನೆ. ಅದರಲ್ಲೂಅಮ್ಮ ಎಣ್ಣೆ ಸೋರಿದೆ, ಕಡ್ಲೆಪೊಟ್ಟಣ ಈ ಕಡೆ ಬಿಟ್ಕೊಂಡಿದೆ. ಕಾಫಿಪುಡಿ ಪೊಟ್ಟಣ ಓಪನ್‌ ಆಗಿ ಇಡೀ ಚೀಲ ಅದರದೇ ವಾಸನೆ ಎಂದೆಲ್ಲಹೇಳುತ್ತಾ ತಂದ ಸಾಮಾನನ್ನು ತೆಗೆದಿಡುತ್ತಿದ್ದರೆ ನಾವು ಅಂಗಡಿಯಲ್ಲಿನ ರಸ್ಟು, ಬಸ್ಸಿನಲ್ಲಿಸೀಟು ಸಿಗದ ಪರದಾಟವನ್ನು ವರ್ಣಿಸುತ್ತಾ ಈ ಸ್ಥಿತಿಯಲ್ಲಿಅವು ಮನೆ ತಲುಪಿರುವುದೇ ಪುಣ್ಯ ಎಂದು ಅಮ್ಮನಿಗೆ ಮನದಟ್ಟು ಮಾಡಿಕೊಡಲು ಹೆಣಗುತ್ತಿದ್ದೆವು. ಎಲ್ಲಸಾಮಾನೂ ಡಬ್ಬ ಸೇರಿದ ಮೇಲೆ ನಾನು ಆ ಪತ್ರಿಕೆಗಳ ಪುಟಗಳನ್ನೂ ಓದಲು ಇಟ್ಟುಕೊಳ್ಳುತ್ತಿದ್ದೆ. ಬಸ್‌ಸ್ಟ್ಯಾಂಡಿನಲ್ಲಿಇದ್ದ ಒಂದು ಅಂಗಡಿಯಲ್ಲಿವಾರಪತ್ರಿಕೆಗಳನ್ನು ಪೊಟ್ಟಣ ಕಟ್ಟಲು ಬಳಸುತ್ತಿದ್ದರಿಂದ ಅಲ್ಲಿಗೆ ಹೋಗಬೇಕೆಂಬುದು ನನ್ನ ಬಯಕೆಯಾಗಿತ್ತಾದರೂ ನಮ್ಮ ಲೆಕ್ಕದ ಅಂಗಡಿಯನ್ನು ಬಿಟ್ಟು ಬೇರೆಲ್ಲೂಹೋಗಲು ಅಣ್ಣ ಅಮ್ಮ ಒಪ್ಪುತ್ತಿರಲಿಲ್ಲವಾದ್ದರಿಂದ ದಿನಪತ್ರಿಕೆಗಳ ತುಂಡಿಗೇ ತೃಪ್ತಿ ಪಟ್ಟುಕೊಳ್ಳುತ್ತಿದ್ದೆ. ಒಮ್ಮೆ ಎಲ್ಲಸಾಮಾನುಗಳನ್ನೂ ಬ್ಯಾಗಿನಲ್ಲಿತುಂಬಿಕೊಂಡು ನಾನು ಅಣ್ಣ ಬಸ್ಸಿನಿಂದ ಇಳಿದಾಗ ಸೂಚನೆಯೇ ಇಲ್ಲದೆ ಸುರಿದ ಧಾರಾಕಾರ ಅಕಾಲ ಮಳೆ. ಛತ್ರಿಯಿಲ್ಲದ ಕಾರಣ ಬಸ್‌ ಸ್ಟಾಪ್‌ನಲ್ಲಿಯೇ ಎರಡುಗಂಟೆ ಹಾಗೇ ಕುಳಿತಿದ್ದೆವು. ಕಾಗದದ ಪೊಟ್ಟಣಗಳು ಎಲ್ಲಿಮಳೆ ಹನಿ ಸಿಡಿದು ಬಿರಿಯುತ್ತವೆಯೋ ಎಂಬ ಆತಂಕ. ಈ ಎಲ್ಲಾತೊಂದರೆ ತಾಪತ್ರಯಗಳಿಗೆ ಉತ್ತರವಾಗಿ ಒಂದು ದಿನ ಪ್ಲಾಸ್ಟಿಕ್‌ ಬಂದೇಬಿಟ್ಟಿತು. ಎಣ್ಣೆಗೆ ಹಳೆಯ ಹಾರ್ಲಿಕ್ಸ್‌ ಬಾಟಲಿ ತೆಗೆದುಕೊಂಡು ಹೋಗಬೇಕಿಲ್ಲ.. ಹಳೆಯ ದಿನಪತ್ರಿಕೆಯಲ್ಲಿಕಟ್ಟಿದ ಪೊಟ್ಟಣವನ್ನು ಸರ್ಕಸ್‌ ಮಾಡಿ ತರಬೇಕಿಲ್ಲ. ಹೊರಗೆ ಹೋದಾಗ ಏನು ಬೇಕೋ ಎಲ್ಲವನ್ನೂ ತಂದುಕೊಂಡುಬಿಡಬಹುದು.. ಮೊದಲೇ ಪ್ಯಾಕ್‌ ಮಾಡಿಟ್ಟ ಸಾಮಾನುಗಳು .. ಅವೆಲ್ಲವನ್ನೂ ಹಾಕಿಕೊಡಲು ಮತ್ತೊಂದು ದೊಡ್ಡ ಪ್ಲಾಸ್ಟಿಕ್‌ ಕವರ್‌.. ಮಳೆ ಬಂದರೂ ತೀರಾ ತೊಂದರೆಯಿಲ್ಲ.. ಎಣ್ಣೆ, ಬೆಣ್ಣೆ , ನೀರು ಏನು ಬೇಕಾದರೂ ತುಂಬಬಹುದಾದ ಪ್ಲಾಸ್ಟಿಕ್‌.. ಇದನ್ನು ಕಂಡುಹಿಡಿದ ಮಹಾನುಭಾವನನ್ನು ಎಷ್ಟು ಕೊಂಡಾಡಿದರೂ ಸಾಲದು.. ಬದುಕಿಗೆ ವರವಾಗಿ ಪ್ಲಾಸ್ಟಿಕ್‌ ಬಂದಿತ್ತು.


