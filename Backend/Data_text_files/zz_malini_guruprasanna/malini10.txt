ಬಳಕೆಯ ಪ್ರಜ್ಞೆ ಬೇಕುಮಾಲಿನಿ ಗುರುಪ್ರಸನ್ನ, ಲೇಖಕಿ
ಸ್ವಾತಂತ್ರ್ಯಕ್ಕೂ ಸ್ವೇಚ್ಛೆಗೂ ಮಧ್ಯೆ ಇರುವ ಗೆರೆ ಗುರುತಿಸಲಾಗದವರಿಂದ ಈ ರೀತಿ ಎಲ್ಲೆ ಮೀರುವ ಕ್ರಿಯೆಗಳು ನಡೆಯುತ್ತಲೇ ಇರುವುದು ಎಲ್ಲರಿಗೂ ತಿಳಿದಿರುವ ಸಂಗತಿಯೇ. ಚಾರಿತ್ರ್ಯವಧೆ, ವೈಯಕ್ತಿಕ ಮಟ್ಟದಲ್ಲಿ ಭಾವನಾತ್ಮಕ ದಾಳಿ, ವಿಷಯಕ್ಕೆ ಸಂಬಂಧಪಡದಿದ್ದರೂ ಅನವಶ್ಯಕ ಮೂಗು ತೂರಿಸುವಿಕೆ ಇವು ನಡೆಯುತ್ತಲೇ ಇವೆ. ಇವುಗಳು ಎಲ್ಲ ಸಮಯದಲ್ಲೂ ಇರುತ್ತಿದ್ದವುಗಳೇ ಆದರೂ ಈಗ ಅದನ್ನು ಬಹಳ ಸುಲಭವಾಗಿ ಮತ್ತು ಬಹಳ ತೀವ್ರವಾಗಿ ಮಾಡಬಹುದಾಗಿದೆ. ಬಾಯಿಂದ ಬಾಯಿಗೆ ಹರಡುತ್ತಿದ್ದ ಸಮಯದಲ್ಲಿದ್ದ ಸಣ್ಣ ಪರಿಧಿಧಿ ಈಗ ಜಗದಗಲ ಹಬ್ಬಿದೆ.
ಈ ಮಾಧ್ಯಮ ನನ್ನ ಅಭಿವ್ಯಕ್ತಿಗೆ ಪೂರಕವಾಗಿಯೇ ಇದೆ. ಹಿಂದೆಲ್ಲ ಬರೆದು ನಮ್ಮ ಅಭಿಪ್ರಾಯಗಳು ತಲುಪಬೇಕಾದವರಿಗೆ ತಲುಪುವಷ್ಟರಲ್ಲಿ ಅವುಗಳು ಅಪ್ರಸ್ತುತವೆ ಆಗಿ ಹೋಗುತ್ತಿದ್ದವು. ಈಗ ಹಾಗಲ್ಲ . ನಮ್ಮ ನಮ್ಮ ಅನಿಸಿಕೆಗಳನ್ನು ಕ್ಷ ಣಾರ್ಧದಲ್ಲಿ ತಲುಪಿಸಿಬಿಡಬಹುದು.
ಇಲ್ಲಿ ಅಗತ್ಯ ಅನಗತ್ಯ ಪ್ರಶ್ನೆಗಿಂತ ಸಾಧ್ಯವಿದೆಯೇ ಎಂಬ ಪ್ರಶ್ನೆ. ಯಾವುದಕ್ಕೆ ಪ್ರತ್ಯೇಕ ನಿಯಮಾವಳಿ ರೂಪಿಸುವುದು? ಯಾರು ರೂಪಿಸುವವರು.. ಅವರ ಅಗತ್ಯಕ್ಕೆ ಅನುಕೂಲಕ್ಕೆ ತಕ್ಕಂತೆ ಅವುಗಳನ್ನು ರೂಪಿಸಿದರೆ ಗತಿಯೇನು .. ನಾವು ಸಂಕ್ರಮಣ ಕಾಲದಲ್ಲಿದ್ದೇವೆ. ಯಾವುದೇ ನಿಯಮಗಳು ರೂಪುಗೊಳ್ಳುವುದಕ್ಕೆ ಅದರದೇ ಕಾಲಾವಧಿಧಿ ಬೇಕು.. ಯಾವುದರ ಬಗ್ಗೆ ನಾವು ನಿಯಮಾವಳಿಗಳನ್ನು ರೂಪಿಸುವುದು? ಭಾಷೆಯ ಬಗ್ಗೆ ಇತ್ತೀಚಿಗೆ ನನ್ನ ಗೆಳತಿಯೊಂದಿಗೆ ಮಾತನಾಡುತ್ತಿದ್ದೆ. ಯಾವ ಕೆಲವು ಪದಗಳನ್ನು ಅಶ್ಲೀಲ ಎಂದು ಕರೆಯುತ್ತೇವೋ ಅವುಗಳಲ್ಲಿ ಕೆಲವು ಗ್ರಾಮೀಣ ಅಥವಾ ಸಾಂಸ್ಕೃತಿಕ ಸೊಗಡು ಎಂದೂ ಕರೆಯಲಾಗುತ್ತದೆ. 'ಸೂಳೆಮಗನೇ, ನಿನ್ನನ್ನು ಕರೆದರೆ ನನ್ನನ್ನೇ ಕರೆದಂತಾಗುತ್ತದೆ' ಎಂಬ ಸಾಲು ಲಂಕೇಶರ ಬರವಣಿಗೆಯಲ್ಲಿ ಸ್ವವಿಮರ್ಶೆಯ ಪ್ರಜ್ಞೆಯಾಗಿ ಕಾಡುತ್ತದೆ. ಅದೇ ಪದ ಬೇರೆ ರೀತಿಯಲ್ಲಿ ಬಳಸಿದಾಗ ಅತ್ಯಂತ ಅವಮಾನಕಾರಿ ಪದವಾಗಿಬಿಡುತ್ತದೆ. ಎಲ್ಲಿ ಯಾವ ಪದವನ್ನು ಯಾವ ಉದ್ದೇಶಕ್ಕೆ ಬಳಸಬೇಕು ಎಂಬಪ್ರಜ್ಞೆ ಬೇಕಷ್ಟೆ.
ಮೊದಲು ಗುರುತಿಸಿಕೊಳ್ಳಬೇಕಾದ್ದು ನಮ್ಮ ಕ್ಷೇತ್ರ ಯಾವುದು.. ಎಲ್ಲಿ ತಾನು ಮಾತನಾಡಬೇಕು, ಎಲ್ಲಿ ಮಾತನಾಡಬಾರದು, ಏಕೆ ಮಾತನಾಡಬೇಕು ಏಕೆ ಮಾತನಾಡಬಾರದು ಎಂಬುದನ್ನು. ನಮ್ಮ ಸ್ವಾತಂತ್ರ್ಯದ ಬಗ್ಗೆ ನಮಗಿರುವಷ್ಟೇ ಅಭಿಮಾನ, ಗೌರವವನ್ನು ಮತ್ತೊಬ್ಬರ ಸ್ವಾತಂತ್ರ್ಯಕ್ಕೂ ಕೊಡಲೇಬೇಕೆನ್ನುವ ಪ್ರಾಥಮಿಕ ತಿಳಿವಳಿಕೆ. ಅಭಿವ್ಯಕ್ತಿ ಸ್ವಾತಂತ್ರ್ಯದ ಬಗ್ಗೆ ಮಾತನಾಡುತ್ತಲೇ ಅಗತ್ಯವಿಲ್ಲದ ಕಡೆ ಮೌನ ಮತ್ತು ಸಂಯಮವನ್ನೂ ರೂಢಿಸಿಕೊಳ್ಳಬೇಕಾಗಿದೆ. ಎದುರಿಗಿರುವವರ ವಾದವನ್ನು ಆಲಿಸುವ ತಾಳ್ಮೆ ಕಲಿಯಬೇಕಿದೆ.. ನನ್ನ ನಂಬಿಕೆಯಷ್ಟೇ ಅಂತಿಮ ಸತ್ಯ ಎಂಬ ಭಾವ ಬದಲಾಗದಿದ್ದರೆ ಅಭಿವ್ಯಕ್ತಿ ಸ್ವಾತಂತ್ರ್ಯದ ಹೆಸರಲ್ಲಿ ಅನಾವಶ್ಯಕ ಕಿತ್ತಾಟ, ಪರಸ್ಪರ ದೋಷಾರೋಪಣೆಯಷ್ಟೇ ನಡೆಯುತ್ತಿರುತ್ತದೆ. ಕೀಟ್ಸ್‌ ಹೇಳುವ ಒಂದು ಮಾತು ಸದಾ ನೆನಪಾಗುತ್ತಿರುತ್ತದೆ. 'ಉತ್ತಮರಿಗೆ ಯಾವ ನಂಬಿಕೆಯೂ ಉಳಿದಿಲ್ಲ, ನೀಚರಿಗೆ ಅತೀವ ಉತ್ಸಾಹ ತುಂಬಿ ತುಳುಕುತ್ತಿದೆ.'. ಉತ್ತಮರಲ್ಲಿ ನಂಬಿಕೆ ಬೆಳೆಯಲಿ .. ನೀಚರು ಉತ್ತಮರಾಗಲಿ.
*

