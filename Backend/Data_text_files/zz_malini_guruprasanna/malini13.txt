ವಸಂತ ಬಂದ
ಇನ್ನು ಶುರುವಾಗಿದೆ ವಸಂತನ ರಾಜ್ಯಭಾರ ಇದೀಗ ಪ್ರಕೃತಿಯಲ್ಲಿ ಚಿಗುರ ಸವಿ ಮನುಜರ ಮನಮನದಲ್ಲೂ ಸಂಭ್ರಮದ ಹೊಳೆ ಇದು ಹೊಸತು ಹುಟ್ಟುವ ಕಾಲ.
*ಮಾಲಿನಿ ಗುರುಪ್ರಸನ್ನ
ಹೊಂಗೆ ಚಿಗುರುಗಳನ್ನು ವಸಂತ ಅರಳಿಸುತ್ತಿದ್ದ ಕೆಲಸದಲ್ಲಿ ತಲ್ಲೀನನಾಗಿದ್ದಾಗಲೇ ಪ್ರತಿವರ್ಷ ಯುಗಾದಿಯಂದು ಆಹಾಡು ಕೇಳಿ ಬರುತ್ತಿತ್ತು, 'ಯುಗಯುಗಾದಿ ಕಳೆದರೂ'. ನಾವೊಂದಿಷ್ಟು ಹುಡುಗರು ರಜೆ ಬಂದ ಸಂಭ್ರಮದಲ್ಲಿ ಮನೆಯ ಮುಂದಿದ್ದ ಹೊಂಗೆ ಮರಗಳ ಕೆಳಗೆ ಭೃಂಗದ ಸಂಗೀತ ಕೇಳುತ್ತಾ, ಕೆಳಗೆ ಬಿದ್ದ ಕೆಲವು ಹೂಗಳನ್ನು ಗಮನಿಸದೆ ಅದರ ಮೇಲೆ ಆಟವಾಡುತ್ತಿದ್ದ ದಿನಗಳವು. ಆ ಹಾಡು, ಹೊಂಗೆ ಮರ, ಹೂವು ಇಲ್ಲದ ಯುಗಾದಿಯನ್ನು ನಾವು ಊಹಿಸಿಕೊಳ್ಳಲೂ ಸಾಧ್ಯವಿರಲಿಲ್ಲವಷ್ಟೆ ಅಲ್ಲ , ಎಲ್ಲರ ಯುಗಾದಿಯೂ ಹೀಗೆ ಇರುತ್ತೆ ಎಂದು ದೃಢವಾಗಿ ನಂಬಿದ ಕಾಲ ಅದು. ಅವಳ ಬದುಕಿನಲ್ಲಿ ಅವನು ವಸಂತದಂತೆ ಬಂದ... ಅವಳೊಬ್ಬಳಿದ್ದಳು ಅವನ ಬಾಳಿನಲ್ಲಿ ವಸಂತದ ಚಿಗುರೊಡೆಸಲು.. ಹೀಗಿದ್ದ ವಾಕ್ಯಗಳು ಅರ್ಥವಾಗುವಮೊದಲೇ ಮಲೆನಾಡಿಗೆ ಕಾಲಿಟ್ಟಾಗಿತ್ತು
ಬೇಲಿ ಕಟ್ಟಿಕೊಂಡಷ್ಟೂ ಉದ್ದದ ಜಾಗ .. ಭರ್ರೂ ಎಂದು ಸುರಿಯುವ ಮಳೆ .. ಗಿಡ ನೆಟ್ಟಷ್ಟೂ ಕೈ ಸೋಲದು, ಚಿಗುರೊಡೆದಷ್ಟೂ ಕಣ್ಮನಕ್ಕೆ ಸಾಲದು . ಹೀಗಿರುವಾಗೊಮ್ಮೆ ಚಳಿಗಾಲದಲ್ಲಿ ಗಿಡ ನೆಡಲು ಹೋದಾಗ ಅಮ್ಮ ತಡೆದಿದ್ದರು..' ಈಗ ನೀರುಣಿಸಿದರೂ ಗಿಡ ಹುಟ್ಟುವುದಿಲ್ಲ.. ಹವಾಮಾನಕ್ಕೆ ಸರಿಯಾಗಿ ಹಾಕಬೇಕು. ಮಳೆಗಾಲದ ಶುರುವಿನಲ್ಲಿ ನೆಟ್ಟರೆ ಸಾಕು' .. ಗಿಡ ಚಿಗುರೊಡೆಯಲು ಮಳೆಗಾಲ ಬೇಕೆಂದು ಹವೆ ಪೂರಕವಾಗಿರಬೇಕೆಂದು ಅರಿವಾದ ಕ್ಷ ಣವದು. ಮಳೆಗಾಲದ ಆರಂಭದಲ್ಲಿ ಗಿಡ ನೆಡುವುದು, ಹೂ ಕುಯ್ದು ಉದ್ದ ಜಡೆಗೆ ಮುಡಿಯುವ ಸಂಭ್ರಮಗಳು.
ಹಾಗೊಂದು ಪುಳಕದ ವಸಂತ ಅರಿವಿಗೆ ಬಂದಿದ್ದು ಯಾವತ್ತು? ಚಳಿ, ಚಿಗುರು, ಬಿಸಿಲು, ಮಳೆ , ಹೂವು, ಹಣ್ಣು ಎಲ್ಲ ಎಲ್ಲವೂ ಅತೀ ಸಹಜವೆಂಬಂತೆ ನನ್ನ ಗಮನಕ್ಕೇ ಬಾರದಂತೆ ತಮ್ಮಪಾಡಿಗೆ ತಾವು ಸಂಭವಿಸುತ್ತಿದ್ದಾಗಲೇ ಇದೊಂದು ಸಂಭ್ರಮದಂತೆ ಕಂಡಿದ್ದು, ಮೈಗಡರಿದ್ದು, ಮನಕ್ಕೆ ತಾಕಿದ್ದು.. ಯಾವತ್ತು ? ಹಸಿರು ಕಾಣದ ಊರಿಂದ ಮಲೆನಾಡಿಗೆ ಹೆಜ್ಜೆಯಿಟ್ಟ ಗಳಿಗೆಯಲ್ಲಾ? ಹಾಗೆ ಮಲೆನಾಡಿಗೆ ಕಾಲಿಟ್ಟ ಸಮಯ ಹದಿಹರೆಯಕ್ಕೆ ಹೆಜ್ಜೆಯಿಡುತ್ತಿದ್ದ ಹೊತ್ತೇ ಆಗಿದ್ದರಿಂದಲಾ? ಬೆಳಗು ಶುರುವಾಗುವ ಹೊತ್ತಲ್ಲಿ ಸುತ್ತಲಿನ ಹೊಂಬಣ್ಣದ ರಂಗು ಬಳಿದುಕೊಂಡ ಹಸಿರು ಚಿಗುರುಗಳನ್ನುನೋಡುತ್ತಾ ಪರೀಕ್ಷೆಯಲ್ಲಿ ಬರೆಯಬೇಕಾದ ಸಾಲುಗಳನ್ನು ನೆನಪಿಸಿಕೊಳ್ಳುತ್ತಾ ಬಸ್ಸು ಹಿಡಿಯಲು ಒಂದೂವರೆ ಮೈಲುನಡೆಯುತ್ತಿದ್ದ ಹೊತ್ತಲ್ಲಾ? ವಸಂತ ನನಗಿಷ್ಟವಾಗಲು ಬಹು ಮುಖ್ಯ ಕಾರಣ ಮಲ್ಲಿಗೆ. ಚಿಗುರೊಡೆದ ಮಲ್ಲಿಗೆಯ ಬಳ್ಳಿಗೆ ಚಪ್ಪರ ಕಟ್ಟಿ ಘಮ್ಮೆನ್ನವ ಮೊಗ್ಗು ಪೋಣಿಸಿ ದಂಡೆ ಕಟ್ಟಿಟ್ಟು.. ತಲೆಗೆ ರಾಶಿ ಹರಳೆಣ್ಣೆ ಪೊಳಚಿಕೊಂಡು ಸೀಗೆಹಿಟ್ಟಿನಲ್ಲಿ ಅದರ ಜಿಡ್ಡಿನ ಸೊಕ್ಕುಮುರಿದ ಮೇಲೆ , ಇನ್ನೂ ಕಡುಹಸಿರು ಬಣ್ಣಕ್ಕೆ ತಿರುಗದ ಮತ್ತಿಸೊಪ್ಪಿನ ಚಿಗುರು ನೆನೆಸಿ ತಯಾರಿಸಿದ ಗುಳ ಬಳಸಿತೊಳೆವ ಸಂಭ್ರಮ. ಮಿಂದು ಮಿರುಗುವ ಕೂದಲನ್ನು ಒಣಗಿಸಿನೀರುಜಡೆ ಹಾಕಿಕೊಂಡು ಮಲ್ಲಿಗೆಯ ದಂಡೆ ಮುಡಿದರೆ ವಸಂತ ನನ್ನ ಕಾಲಡಿ ಬಿದ್ದು ನಕ್ಕ ಲೆಕ್ಕ . ಒದ್ದೆ ಕೂದಲಿದ್ದಾಗಲೇ ಮಲ್ಲಿಗೆ ಮುಡಿದರೆ ವಾರವಿಡೀ ಘಮ ಹೋಗುವುದಿಲ್ಲ ಎಂದು ನಮ್ಮೂರ ಭಟ್ಟರ ಹೆಂಡತಿ ಹೇಳುತ್ತಿದ್ದುದು ನಿಜವೆಂಬುದು ಅರಿವಾಗಿದ್ದು ಆಗಲೇ. ವಸಂತವೆಂದರೆ ಸಮೃದ್ಧಿ, ವಸಂತವೆಂದರೆ ಹೊಸತನ, ವಸಂತವೆಂದರೆ ಹರ್ಷ.. ಹೀಗೆಲ್ಲಾ ಏನೇನೊ ಅಂದುಕೊಳ್ಳುತ್ತ ಒಳಗೊಳಗೇ ಮೊಳಕೆಯೊಡೆಯುತ್ತಿದ್ದ ಚಿಗುರು ಭಾವಗಳಡಿಯಲ್ಲಿ ಅರಳುತ್ತಿದ್ದಾಗಲೇ ಬಂದಿದ್ದು ಆ ದಿನ.ಕನ್ನಡದ ಕ್ಲಾಸುಅವತ್ತು ಯಶೋಧರ ಚರಿತೆಯ ಕುರಿತಪಾಠದ ಮಧ್ಯದಲ್ಲಿ ಅವರಾಡಿದ ಮಾತು. '' ಎಲ್ಲರ ಬದುಕಿನಲ್ಲಿ ವಯೋಸಹಜವಾಗಿ ವಸಂತ ಬಂದರೆ ಅಮೃತಮತಿಯ ಬದುಕಿನಲ್ಲಿ ಅವಳ ಜೀವನದ ಮಧ್ಯ ಭಾಗದಲ್ಲಿ ಅಷ್ಟಾವಕ್ರ ವಸಂತವಾಗಿ ಬಂದ'' ... ವಸಂತ ಹೀಗೂ ಬಂದೀತೇ ಅದೂ ಅಷ್ಟಾವಕ್ರನಂತೆ ಎಂದೆಲ್ಲಾ ಪಿಸುಮಾತುಗಳ ನಡುವೆಯೂ ವಸಂತ ಎಂಬ ಪದ ನನ್ನ ಮನದಾಳಕ್ಕೆ ಇಳಿದು ಹೋಗಿತ್ತು. ಅಮ್ಮ ಹೇಳಿದ ಮಾತು ಹವಾಮಾನ ಪೂರಕವಾಗಿರಬೇಕು.. ಅದು ಚಿಗುರೊಡೆಯಲು ಮಳೆಗಾಲದ ಆರಂಭದ ದಿನಗಳು ಬೇಕು.ಎಂಬ ಮಾತಿಗೆ ಅರ್ಥವೇ ಇಲ್ಲದಂತೆ ಗಿಡಮರಗಳು ಕುಡಿಯೊಡೆಯುತ್ತವೆ ಎಂದು ಥಟ್ಟನೆ ಹೊಳೆದಿತ್ತು. ನಮ್ಮ ಮೈಒಡೆದು ಎಷ್ಟು ಎಣ್ಣೆ ಸವರಿದರೂ ತ್ವಚೆ ನಯವಾಗದ ಕಾಲದಲ್ಲಿ , ನೆಲ ಬಿರಿಬಿಟ್ಟು ಧೂಳೇಳುವ ಕಾಲದಲ್ಲಿ, ಹೆಸರಿಗೆ ಒಂದೇ ಒಂದು ಎಲೆಯೂ ಗಿಡಮರಗಳಲ್ಲಿ ಉಳಿಯದೆ ಮಣ್ಣಾಗುವ ಹೊತ್ತಿನಲ್ಲಿ , ಮಳೆಯ ಸುಳಿವೇ ಇಲ್ಲದ ಸಮಯದಲ್ಲಿ ಒಣಗಿ ನಿಂತು ಸೌದೆಯಾಗಲಷ್ಟೇ ಲಾಯಕ್ಕು ಎನ್ನುವ ಭಾವನೆ ಹುಟ್ಟುಹಾಕುವಂತಿದ್ದ ಮರಗಳು ಇದ್ದಕ್ಕಿದ್ದಂತೆ ಬಂಗಾರದ ಬಣ್ಣದ ಚಿಗುರುಗಳನರಳಿಸಿ ತಿಳಿಹಸಿರಬಟ್ಟೆಯುಟ್ಟು ನಳನಳಿಸುವ ಪರಿ ಬೆರಗು ಮೂಡಿಸಿತ್ತು.ಬದುಕಿನಲ್ಲಿ ವಸಂತ ತಂದವನು ಎಂಬ ಮಾತಿನ ಅರ್ಥಹೊಳೆದಿತ್ತು. ಬದುಕಲ್ಲಿ ಭರವಸೆಗಳೆಲ್ಲವೂ ಹಣ್ಣೆಲೆಗಳಾಗಿ ಬಿದ್ದುಕೊಳೆಯುವ ಸ್ಥಿತಿ ಬಂದಾಗ, ಬರಡು ಬರಡು ದಿನಗಳುತೆವಳಲೂ ಕಷ್ಟಪಡುವಾಗ, ಬಿಸಿ ಗಾಳಿ ಹೊತ್ತ ಬಿಸಿಲು ಬೇಯಿಸುವ ಹೊತ್ತಲ್ಲಿ , ಹನಿ ನೀರ ಒರತೆಯೂ ದಕ್ಕದಕ್ಷ ಣಗಳಲ್ಲಿ ಅವನೊಬ್ಬ/ಅವಳೊಬ್ಬಳು ವಸಂತವಾಗಿ ಬಂದು ಸಂಭ್ರಮದ ಚಿಗುರೊಡೆಸುವ ಪವಾಡ... ಬದುಕು ಇದ್ದಕ್ಕಿದ್ದಂತೆ ಬದಲಾಗುವ ವಿಸ್ಮಯ .... ಜೀವನವೇ ಮುಗಿಯಿತೆಂಬ ಹತಾಶೆಯಲ್ಲಿ ಕೈಚೆಲ್ಲಿದ ಘಳಿಗೆಯಲ್ಲಿ ಮತ್ತೆ ಹೂಬಿಟ್ಟು ಭೃಂಗದ ಸಂಗೀತ ಕೇಲಿಗೆ ತಾವು ನೀಡುವ ಬೆರಗು... ಹೇಗೆ ಮೂಡುತ್ತವೆ ಇವು .. ಯಾವ ಆಸರೆ ಇಷ್ಟು ಸಡಗರಕೊಟ್ಟಿದ್ದು.. ಭಾವನೆಗಳೆಂಬ ಭಾವನೆಗಳನ್ನು ಪಕ್ಕಕ್ಕಿಟ್ಟು ವೈಜ್ಞಾನಿಕ ಕಾರಣವೇನಾದರೂ ಇದ್ದೀತಾ ಇದರಲ್ಲಿ ? ವಿಜ್ಞಾನದ ಅಧ್ಯಾಪಕರೊಬ್ಬರು ಹೇಳುತ್ತಾ ಹೋದರು .. ಮರಗಿಡಗಳೆಲ್ಲ ಚಳಿಗಾಲದಲ್ಲಿ ಎಲೆ ಉದುರಿಸಿಕೊಂಡುಬೋಳಾಗುತ್ತವೆ. ಒಣ ಹವೆ.. ಶುಷ್ಕತೆ .. ಕೆಳಗೆ ಬಿದ್ದು ಒಣಗಿದ ತರಗಲೆಗಳು.. ಇಂಗಿಹೋದ ವಾತಾವರಣದ ಆರ್ದ್ರತೆ. ಉದ್ದನೆಯ ರಾತ್ರಿಗಳು,. ಗಿಡ್ಡ ಹಗಲುಗಳು. ಅಂತಹಾ ಸಮಯದಲ್ಲಿ ಭೂಮಿಯಿಂದ ದೂರವಿದ್ದ ಸೂರ್ಯ ಹತ್ತಿರವಾಗುತ್ತಾ ಬರುತ್ತಾನೆ.. ದಿನ ಮತ್ತೆ ಉದ್ದವಾಗಲಾರಂಭಿಸುತ್ತದೆ.. ರಾತ್ರಿಗಳು ಗಿಡ್ಡ ಗಿಡ್ಡವಾಗಿ ಉಷ್ಣತೆ ಏರಲಾರಂಭಿಸುತ್ತದೆ. ಬಿಸಿ ತಾಗಿದ ಕೂಡಲೇ ಹೊತ್ತಿಉರಿಯುವ ಸ್ಥಿತಿಯಲ್ಲಿ ತರಗಲೆಗಳ ನಡುವೆ ನಿಂತ ಮರಗಳು... ಭೂಮಿ ತನ್ನನ್ನು ತಾನು ರಕ್ಷಿಸಿಕೊಳ್ಳಬೇಕಲ್ಲವಾ ? ತನ್ನ ಸಕಲಶಕ್ತಿಯನ್ನೂ ಒಗ್ಗೂಡಿಸಿ ಮರಗಳಿಗೆ ಪೋಷಣೆಯೊದಗಿಸುತ್ತದೆ. ಮರಗಳು ಚಿಗುರೊಡೆದು ಮತ್ತೆ ಹಸಿರು ಮತ್ತೆ ತಂಪು.. ಮತ್ತೆಎಲೆಗಳ ಸವರಿ ಬರುವ ತಂಗಾಳಿ .. ಸೂರ್ಯನ ಪ್ರಕೋಪ ಹೆಚ್ಚಿದರೂ ಅಪಾಯದ ಭಯದಿಂದ ಭೂಮಿ ಹೊರಬರುತ್ತದೆ. ಚಳಿಗಾಲ ಬರುವಾಗಲೇ ಎಲೆಯುದುರಿಸಿಕೊಳ್ಳಲು ಗಿಡಮರಗಳಿಗೊಂದು ಸಿಗ್ನಲ್‌ ಕೊಟ್ಟಿರುತ್ತದೆ. ವಸಂತ ಅರಳಿಸುತ್ತದೆ. ನಾನು ಮಾತು ಮರೆತು ಕೂತಿದ್ದೆ. ಮೇಲೆ ಮೇಲೆ ಯಾವ ಬಾಹ್ಯಪೋಷಣೆಯೂ ಇಲ್ಲದೆ ಯಾವ ಸೂಚನೆಯನ್ನೂ ಕೊಡದೆ ಭೂಮಿ ಇಷ್ಟು ಹೋರಾಟ ನಡೆಸುವುದು ಹೇಗೆ? ಸೊರಗುವುದು ಹೇಗೆ ? ಅರಳುವುದು ಹೇಗೆ ? ಬೆರಗು ತಾಂಡವವಾಡಿತ್ತು.. ಊಹಿಸಲೂ ಆಗದಂತಹಾ ವಿವರಗಳು.
ಅಮೃತಮತಿಯ ಬದುಕಿನಲ್ಲಿ ಅಷ್ಟಾವಕ್ರ ವಸಂತದಂತೆ ಬಂದ ಎಂಬ ಮಾತಿಗೆ ಈಗ ದಕ್ಕಿದ ಅರ್ಥವ್ಯಾಪ್ತಿಯ ವಿಸ್ತಾರವೇ ಬೇರೆಯಾಗಿತ್ತು. ವಸಂತವೆಂದರೆ ಪುಟ್ಟ ಗಿಡವೊಂದನ್ನು ನೆಟ್ಟು ನೀರುಣಿಸಿ ಚಿಗುರಿಸಿ ಹೊಸ ಜೀವ ತುಂಬುವುದಲ್ಲ .. ಬೆಳೆದು ನಿಂತ ಮರಗಳಲ್ಲಿ ಪ್ರತಿ ವರ್ಷವೂ ಹೊಸ ಚಿಗುರು, ಹೊಸ ಹೂವು, ಹೊಸ ಭರವಸೆ.
ಇದೆಲ್ಲವೂ ಗೊತ್ತಿದ್ದೇ ನಮ್ಮವರು ಯುಗದ ಆದಿಯ ಹಬ್ಬವೆಂದು ಕರೆದಿರಬಹುದಾ ಇದನ್ನು? ಮೊದಲ ಹಬ್ಬವೆಂದು ಕರೆಯುವುದು ಇಷ್ಟು ಅರ್ಥಪೂರ್ಣವಾ? ಮಾವು ಬೇವಿನ ಚಿಗುರುಗಳ ಸಂಭ್ರಮ ಬದುಕಲ್ಲಿಯೂ ಬರಲೆಂಬ ಆಶಯ ಅವರದಾಗಿತ್ತಾ? ಇರುವಜೀವನವನ್ನು ಒಪ್ಪ ಮಾಡುತ್ತಾ ಪ್ರತಿ ವರ್ಷ ವರ್ಷವೂ ಹೊಸತನತುಂಬುವ ಸಂಕೇತವಾ ?
ನೋವುಗಳನ್ನು ಹಳೆ ಎಲೆಗಳಂತೆ ಕಳಚಿಕೊಳ್ಳುತ್ತಾ ಯಾವ ಹೊರಗಿನ ಪೋಷಣೆಯೂ ಇಲ್ಲದೆ ಭೂಮಿಯಂತೆ ಸಕಲಶಕ್ತಿಯನ್ನು ಒಗ್ಗೂಡಿಸಿ ಬದುಕಲ್ಲಿ ನಲಿವನ್ನು ಸಂಭ್ರಮವನ್ನು ಜೀವನೋತ್ಸಾಹವನ್ನು ತುಂಬಿಕೊಳ್ಳುವ ಯತ್ನವಾಗಿತ್ತಾ ? ಮರಗಿಡಗಳಿಗೇ ಶಕ್ತಿ ತುಂಬುವ ವಸಂತ ಮಾನವರಲ್ಲೂ ಅಂತಹದ್ದೇನಾದರೂ ಪವಾಡ ಮಾಡಬಲ್ಲನಾ ? ವರುಷಕೊಂದು ಹೊಸತು ಜನ್ಮ .. ಹರುಷಕೊಂದು ಹೊಸತು ನೆಲೆ ಎಂಬುದು ಮತ್ತೂ ಅರ್ಥಪೂರ್ಣವಾಗಿ. ಬೆರಗು ಹುಟ್ಟಿಸುವ ವಸಂತ ನಮ್ಮೆಲ್ಲರ ಬದುಕಲ್ಲಿ ವಸಂತವಾಗಿಬರಲಿ. ಈ ಯುಗಾದಿ ನಮ್ಮನಿಮ್ಮೆಲ್ಲರಲ್ಲೂ ಜೀವನೋತ್ಸಾಹವನ್ನುಒಳಗಿಂದಲೇ ಚಿಗುರಿಸಲಿ ಎಂಬ ಆಶಯ.
ರೊಮ್ಯಾಂಟಿಕ್‌ ವಸಂತ
ನಂಗೊತ್ತು ಇಷ್ಟು ಹೊತ್ತಿಗೆ ನಿನ್ನಮ್ಮ ಹಿಟ್ಟು ಕಲೆಸುತ್ತಿರುತ್ತಾರೆ ಹೋಳಿಗೆಗೆ. ನಿನ್ನಪ್ಪ ಪೂಜೆ ಮಾಡ್ತಿರ್ತಾರೆ . ನೀನು ಬೆಳಬೆಳಗ್ಗೆ ಎದ್ದು ಅಂಗಳದ ತುಂಬಾ ಬಣ್ಣಬಣ್ಣದ ರಂಗೋಲಿ ಹಾಕಿರ್ತೀಯ.. ಹೂ ಕುಯ್ದು ಕಟ್ಟಿ ಒಂದಿಷ್ಟು ದೇವರ ಮನೆಯಲ್ಲಿಟ್ಟು , ಮತ್ತೊಂದಿಷ್ಟು ಬಾಗಿಲ ತೋರಣಕ್ಕೆ ಹಾಕಿ ಒಳ್ಳೊಳ್ಳೆ ಹೂವೆಲ್ಲ ನೀನು ಮುಡ್ಕೋಳೋಕೆ ಎತ್ತಿಟ್ಟುಕೊಂಡಿರ್ತೀಯ. ರೇಷ್ಮೆ ಲಂಗ ಬ್ಲೌಸ್‌ ಹಾಕ್ಕೊಳ್ಳಲಾ , ದಾವಣಿ ಉಟ್ಕೊಳ್ಳಲಾ ಅಂತ ಡಿಸೈಡ್‌ ಮಾಡೋಕೆ ಮುಂಚೆ ಆಚೆ ಮನೆ ಮೀನಾಕ್ಷಿ ಏನು ಉಟ್ಕೋತಾಳೋ ಅಂತ ಗ್ಯಾರಂಟಿ ಒದ್ದಾಡಿರ್ತೀಯ.. ಹಿತ್ತಿಲ ಮಾವಿನ ಮರದ ಗೊಂಚಲು ಗೊಂಚಲು ಮಿಡಿಗಳಿಗೆ ಕಲ್ಲು ಹೊಡೆದು ಒಂದೂ ಬೀಳ್ಸೋಕಾಗದೆ ಕಣ್ಣು ಕಣ್ಣು ಬಿಟ್ಟಿರ್ತೀಯ... ಗಳಿಗೆಗೊಂದ್ಸಲ ಕನ್ನಡಿ ಮುಂದೆ ನಿಂತು ಮೂರ್ಹೊತ್ತೂ ಮುಂದೆ ಬಂದು ಬೀಳೋ ಮುಂಗುರುಳನ್ನು ಹಿಂದೆ ಸರಿಸಿ, ಮತ್ತೆ ಮುಂದೆ ಎಳ್ಕೊಂಡು ಹೇಗಿದ್ರೆ ಚೆಂದ ಕಾಣಬಹುದು ಅಂತ ಚೆನ್ನಾಗಿ ಟೈಮ್‌ ವೇಸ್ಟ್‌ ಮಾಡಿರ್ತೀಯ. ನನ್ನ ಮುದ್ದು ಗೂಬೆ, ನೀನು ಹೆಂಗಿದ್ರೂ ಚೆಂದ ನಂಗೆ. ಬರೋದು ಹನ್ನೊಂದ್‌ ಗಂಟೆ ಆಗುತ್ತೆ. ಇಲ್ಲಿ ವಿಪರೀತ ಕೆಲಸ. ರಾತ್ರಿ 3 ಗಂಟೆಗೆ ಬಸ್ಸು ಹತ್ತಿದ್ದು.. ಉಪ್ಪು, ಜೀರಿಗೆ ಮೆಣಸು ಕುಟ್ಟಿಟ್ಟಿರು. ಮಾವಿನಕಾಯಿ ಉದುರಿಸುತ್ತೇನೆ . ಮೀನಾಕ್ಷಿಯನ್ನೂ ಕರೆದಿರು. ಮೂರೂ ಜನ ಒಟ್ಟಿಗೆ ಕೂತ್ಕೊಂಡು ತಿನ್ನೋಣ. ನಿನ್ನ ಮುಖ ಕೆಂಪಾಗ್ತಿದೆ ಗೊತ್ತು.. ಕರೀಬೇಡ ಮಾರಾಯಿತಿ .. ನಂಗೆ ಅವಳ ಕೊರೆತ ಕೇಳೋಕಾಗಲ್ಲ . ಹೋಳಿಗೆ ಉಂಡು ಮೊದಲೇ ಕಣ್ಣು ಎಳೀತಿರುತ್ತೆ . ಇನ್ನು ಅವಳ ಮಾತೂ ಸೇರಿದ್ರೆ ಮುಗಿದೇ ಹೋಯಿತು. ಇಬ್ರೂ ಸಂಜೆ ಕೋಟೆ ರಂಗನಾಥ ಸ್ವಾಮಿ ದೇವಸ್ಥಾನಕ್ಕೆ ಚಂದ್ರನ್ನ ನೋಡೋಕೆ ನಾವಿಬ್ರೂ ಹೋಗೋಣ. ಕಂಡೂ ಕಾಣದ ಹಾಗೆ ಕಾಣಿಸೋ ಚಂದ್ರನ್ನ ನಿಂಗೆ ಕೈ ಹಿಡಿದು ತೋರಿಸ್ತೀನಿ. ನೀನು ಚಂದ್ರನ್ನ ನೋಡು. ನಾನು ಕೆಂಪೇರಿದ ಚಂದ್ರಮುಖಿಯನ್ನು ನೋಡ್ತಿರ್ತೀನಿ.
ಅದೇನೋ ನನ್ನ ವಸಂತ ನೀನು ಅಂತಿದ್ಯಲ್ಲ .. ನನ್ನ ಹೆಸರು ಮಾತ್ರ ವಸಂತ. ನೀನು ನನ್‌ ಪಾಲಿಗೆ ನಿಜವಾಗ್ಲೂ ವಸಂತ. ನಂಬು ಮಾರಾಯಿತಿ.. ನಾಳೆ ರಾತ್ರಿ ನಾನು ವಾಪಸ್ಸು ಹೊರಡಲೇ ಬೇಕು. ಅತ್ತೂ ಕರೆದು ಶರ್ಟ್‌ ತೊಯಿಸೋ ವ್ಯವಹಾರ ಎಲ್ಲ ದಯವಿಟ್ಟು ಇಟ್ಕೋ. ನಂಗೋಸ್ಕರ ಒಬ್ಬಳು ಕಾಯ್ತಿದಾಳೆ.. ಕಣ್ಣೀರು ಹಾಕ್ತಾಳೆ ಅನ್ನೋ ಭಾವ ಇಲ್ಲಿ ಟ್ರಾಫಿಕ್ಕಲ್ಲಿ ಒದ್ದಾಡಬೇಕಾದ್ರೆ, ಬಾಸ್‌ ಹತ್ರ ಬೈಸ್ಕೊಬೇಕಾದ್ರೆ, ಲೇಟ್‌ ಆಗಿ ಮನೆಗೆ ಬಂದು ಅಡುಗೆ ಮಾಡ್ಕೊಳ್ದೆ ಬನ್‌ ತಿಂದು ಬಿದ್ಕೊಬೇಕಾದ್ರೆ ವಸಂತದ ಹಾಗೆ ತಂಪಾಗಿಡುತ್ತೆ... ಕಾಪಾಡುತ್ತೆ.
ಬಸ್ಸು ಆಗ್ಲೇ ನಿಮ್ಮೊರಿನ ಹತ್ತಿರ ಹತ್ತಿರ .
ಇಳೀಬೇಕು ಮಾರಾಯಿತಿ .
ಬರ್ಲಾ.... ನಿನ್ನವ .
ಅಡಿಗರು ಮತ್ತು ಯುಗಾದಿ
ಯುಗಾದಿಯೆಂದರೆ ಅಡಿಗರ ಯುಗಾದಿ ಪದ್ಯ ನೆನಪಾಗುತ್ತದೆ. ಬರೀ ಸಂಭ್ರಮವಾ ಯುಗಾದಿಯೆಂದರೆ? ಉಹೂ .. ಅದು ನಮ್ಮ ಕರ್ತವ್ಯಗಳ ಬಗ್ಗೆ.. ಆದಿಯಿಂದಲೇ ನಾವು ಹಿಡಿಯಬೇಕಾದ ಸರಿಹಾದಿಯ ಬಗ್ಗೆ .. ನಮ್ಮ ಆದ್ಯತೆಗಳ ಬಗ್ಗೆ. ಚಳಿಯಿಂದ ಶುಷ್ಕವಾಗಿ ಧೂಳೆದ್ದಿರುವ ರಸ್ತೆಗಳಿಗೆ ನಮ್ಮ ಬೆವರ ಜಳಕವೇ ಬೇಕು ಧೂಳಡಗಲು. ಅಮೋದಕ್ಕೆ ಪೂರ್ಣ ವಿರಾಮ ಹಾಕಿ ಹೊಸ ವಾಕ್ಯ ಶುರು ಮಾಡಬೇಕಿದೆ.... ಪುಸ್ತಕದ ಕೊನೆಯವರೆಗೂ ಮುಗಿಯಲಾರದ ವಾಕ್ಯ!
ಹೊತ್ತುಹುಟ್ಟುವ ಮೊದಲೇ ಸೊಂಟ ಕಟ್ಟಿ ಗಣಗಣ ಎನ್ನುವ ಕೊರಳ ಗಂಟೆ ಕಟ್ಟಿದ ಎತ್ತು, ನೊಗ, ನೇಗಿಲು ಹೊತ್ತು ಗದ್ದೆಗೆ ಹೊರಟ ವಾಕ್ಯ ಬರೆಯಬೇಕಿದೆ. ರವಿಯ ಸಪ್ತಾಶ್ವ ರಥವ ಬೆಂಬತ್ತಿ ಉತ್ತು ನೆಲ ಹಸನು ಮಾಡಬೇಕಿದೆ.
ಬಿಸಿಲಲ್ಲಿ ಬೀಜ ಒಣಗಲಿ; ಬೇಡವೋ ಗಲಾಟೆ,
ಇನ್ನು ಇದೆ ಹೊರಲು ಬೇಕಾದಷ್ಟು ಮೂಟೆ
ತುಟಿಯೆರಡಕೂ ಹಾಕು ಭದ್ರ ಹೊಲಿಗೆ,
ಕಟ್ಟು ನಾಲಗೆಯ ಎದೆತಳದ ನೊಗಕೆ:
ಉಳುವುದೆಷ್ಟೋ ಅಷ್ಟು, ಹೊರುವುದೆಷ್ಟೋ ಅಷ್ಟು,
ನೆಲಕೆ ನಿನ್ನೆದೆ ಸುರಿವುದೆಷ್ಟೋ ಅಷ್ಟು.
ಮಾಡಬೇಕಾದುದೇನು ಯುಗಾದಿಯಲ್ಲಿ ಎಂದು ಎಚ್ಚರಿಸುವ ಅಡಿಗರು ಮುಂದೆ ಮಾತನಾಡುವುದೆಲ್ಲವೂ ಪ್ರಕೃತಿಯ ಚಮತ್ಕಾರದ ಬಗ್ಗೆ .. ಆಕಾಶದಿಂದ ಕಡಲೆದೆಯ ನೀರು ಭುವಿ ನೆನೆಸುವ ಬಗ್ಗೆ,. ಪ್ರಕೃತಿಧರ್ಮದ ನಿಯತ ಕಾಮದಿಂದ ನೆಲದೆದೆ ತುಂಬುವ ಬಗ್ಗೆ.. ತುಂಬಿ ತೊರೆಯಾದ ಬಗ್ಗೆ.. ತೊರೆಯ ಪ್ರೇಮದ ಬಗ್ಗೆ . ನಮ್ಮ ಕೆಲಸವನ್ನು ನಾವು ಮಾಡಬೇಕಿದೆ.. ಆಗ ವಸಂತನೂ ತನ್ನ ಕೆಲಸ ಮಾಡುವನೆಂಬ ಬಗ್ಗೆ ಅಡಿಗರು ಎಷ್ಟು ಸೊಗಸಾಗಿ ಹೇಳಿದ್ದಾರೆ.

