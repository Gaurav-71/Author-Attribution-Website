ಆಹಾರಕ್ಕೂ ಡಿಸ್ಕೌಂಟ್‌ಜೊತೆಗೆ ಅವರು ಕೊಡುವ ಆಕರ್ಷಕ ಡಿಸ್ಕೌಂಟ್‌.. ಐವತ್ತು ಪರ್ಸೆಂಟ್‌ ಕಡಿಮೆ ಕೊಟ್ಟರೆ ಹೇಗೆ ಅವರಿಗೆ ಹಣ ಮಾಡಲಾಗುತ್ತೋ ಎಂದು ಅನ್ನಿಸುವ ವೇಳೆಗೇ.. ಕೊಟ್ಟು ಕೊಟ್ಟು ಅಭ್ಯಾಸ ಮಾಡಿಸಿ ಆನಂತರ ಎಲ್ಲವನ್ನೂ ವಸೂಲಿ ಮಾಡುತ್ತಾರೆ ಎಂದೂ ಮನಸ್ಸು ಯೋಚಿಸುತ್ತದೆ. ನನ್ನ ಆತಂಕ ನನ್ನ ಮಕ್ಕಳಿಗಿಲ್ಲ. ಆ ಹೊತ್ತಿಗೆ ಇನ್ನೊಂದೇನೋ ಬಂದಿರುತ್ತೆ ಎಂಬ ವಾದ ಅವರದ್ದು. ಇನ್ನು ತಂದು ತಿನ್ನಿಸುವ ಅನುಕೂಲವೊಂದೆ ಬಾಕಿ ಉಳಿದಿಳಿರುವುದು ಎಂದನ್ನಿಸಿದರೂ ಅವರ ಮಾತಿಗೆ ಅಲ್ಲವೆನ್ನುವ ಧೈರ್ಯಬರುವುದಿಲ್ಲ . ಯಾರೋ ತಂದು ಕೊಡುವವನೊಬ್ಬ ಕದ್ದುಮುಚ್ಚಿ ತಿಂಡಿ ತಿಂದಿದ್ದನ್ನು ನೋಡಿದ ಮೇಲೂ ಅವರೇನು ಎದೆಗುಂದಲಿಲ್ಲ.. ಇರುತ್ತೆ ..ಯಾವ ವ್ಯವಸ್ಥೆಯಲ್ಲಿ ಇಂತಹ ದೋಷಗಳಿಲ್ಲ ? ಕೂರೆಗೆ ಹೆದರಿ ಸೀರೆ ಎಸೆಯೋಕಾಗುತ್ತಾ ಎಂಬ ವಾದ ಅವರದ್ದು.ಹೊರಗಿಂದ ತರಿಸಿ ತಿನ್ನುವುದು ನನ್ನ ಅಡುಗೆಗೆ ಅವರು ತೋರಿಸುತ್ತಿರುವ ನಿರ್ಲಕ್ಷ ್ಯವೇನೋ ಎಂದುಕೊಂಡರೆ ಹಾಗೇನೂ ಇಲ್ಲ.. ಆದರೂ ಹೊರಗಿನ ಈ ಸೌಲಭ್ಯ ಅವರು ಉಪಯೋಗಿಸಿಕೊಂಡರೆ ನನಗೇಕೆ ಸಂಕಟವಾಗುತ್ತೋ ಅರ್ಥವೇ ಆಗೋಲ್ಲ.ಹಾಸ್ಟೆಲಿನಲ್ಲಿ ಇದ್ದು ಓದುತ್ತಿದ್ದ ನನ್ನ ಕಾಲೇಜಿನ ಸಹಪಾಠಿಗಳು ನೆನಪಾಗುತ್ತಾರೆ. ಮನೆಯನ್ನು ವಿಪರೀತ ಮಿಸ್‌ ಮಾಡಿಕೊಳ್ಳುತ್ತಿದ್ದ ಅವರು ಮೂರು ಹೊತ್ತೂ ಊಟದ ಬಗ್ಗೆ ಮಾತನಾಡುತ್ತಿದ್ದಿದ್ದು ಕೇಳಿ ಕೇಳಿ ಬೇಸತ್ತು, 'ಬರೀ ಊಟದ ಬಗ್ಗೆ ಮಾತಾಡ್ತೀರಿ .. ಪಾಠದ ಬಗ್ಗೆ ಇಷ್ಟು ಮಾತಾಡಿದ್ರೆ ರಾರ‍ರ್ಯಂಕ್‌ ಬರ್ತಿದ್ರಿ' ಎಂದು ಗೊಣಗುತ್ತಿದ್ದೆ. ಅವರು ಎಳ್ಳಷ್ಟೂ ಮುಜುಗರವಿಲ್ಲದೆ, 'ಪಾಠಕ್ಕೇನು ಬ್ಯಾಡಾಂದ್ರೂ ಕಿವಿಗೆ ಬೀಳುತ್ತೆ.. ಊಟ ಬಂದು ತಟ್ಟೇಲಿ ಬೀಳುತ್ತಾ? ನಮ್‌ ಹಾಸ್ಟೆಲ್‌ ಊಟ ಒಂದಿನ ಉಂಡು ಆಮೇಲೆ ಪಾಠದ ಬಗ್ಗೆ ಮಾತಾಡು' ಎಂದು ಮುಖಕ್ಕೆ ಹೊಡೆದ ಹಾಗೆ ಹೇಳಿಬಿಡುತ್ತಿದ್ದರು. ಅವರ ಹಾಸ್ಟೆಲಿನ ಅಡುಗೆ ಉಣ್ಣುವಷ್ಟು ಧೈರ್ಯ ನನಗಿರಲಿಲ್ಲವಾದ್ದರಿಂದ ಅನುಕಂಪ ತೋರಿಸಿ ಸಾಧ್ಯವಾದರೆ ನನ್ನ ಡಬ್ಬಿಯನ್ನು ಅವರೊಂದಿಗೆ ಹಂಚಿಕೊಳ್ಳುತ್ತಿದ್ದೆ. ಅವರು ನಾನು ಹೇಳುವುದನ್ನೇ ಕಾಯುತ್ತಿದ್ದವರಂತೆ ಒಂದಗುಳೂ ಬಿಡದಂತೆ ಖಾಲಿ ಮಾಡುತ್ತಿದ್ದರು. ಕೆಲವು ಬಾರಿ ನಿಂಗೆ ರಾತ್ರಿ ಊಟನಾದ್ರೂ ಸಿಕ್ಕುತ್ತೆ.. ನಮಗೆ ಅದೂ ತಿನ್ನೊಂಗಿರಲ್ಲ ಎಂದು ನನಗೆ ಒಂದಿಷ್ಟೂ ಉಳಿಸದೆ ಖಾಲಿ ಮಾಡಿದ್ದೂ ಉಂಟು . ಸ್ಥಿತಿವಂತರ ಮನೆಯ ಮಕ್ಕಳೇ ಅವರು.. ಓದುವ ಆಸೆಗಾಗಿ ಹೀಗೆ ಕಷ್ಟಪಡುವುದನ್ನು ನೋಡಲೇ ಸಂಕಟವಾಗುತ್ತಿತ್ತು .ಚಿಕ್ಕಂದಿನಲ್ಲಿ ದೂರದ ಊರಿಂದ ಬಂದ ಮೇಲೆ ಅಮ್ಮ ಪಕ್ಕದ ಮನೆಯಿಂದ ಒಂದು ಕೊಡ ಕುಡಿಯುವ ನೀರು ತಂದು ಮನೆಯನ್ನು ಚೊಕ್ಕ ಮಾಡಿ ಅಡುಗೆ ಮಾಡಿದ ಮೇಲೇ ನಮಗೆಲ್ಲಾ ಊಟ. ಅದೆಷ್ಟೇ ಹೊತ್ತಾದರೂ ಏನು ಮಾಡೋಕಾಗುತ್ತೆ ಎನ್ನುವ ಕಾಲ ಅದು. ಹೋಟೆಲ್‌ ಇದ್ದರೂ ( ಒಂದೇ ಒಂದು ಬಸ್‌ ಸ್ಟಾಂಡ್‌ ಹೋಟೆಲ್‌) ಅದರ ಬಗ್ಗೆ ಯೋಚನೆ ಕೂಡಾ ಬರುತ್ತಿರಲಿಲ್ಲ.. ಆಯ್ಕೆಗಳಿಲ್ಲದ ಕಾಲ ಅದು . ಇದ್ದವರಿಗೂ ಅಷ್ಟೇ.. ಇಲ್ಲದವರಿಗೂ ಅಷ್ಟೇ..ಮದುವೆಯಾಗಿ ಬೆಂಗಳೂರಿಗೆ ಬಂದ ಮೇಲೆ ಹೋಟೆಲ್‌ ಎನ್ನುವುದು ಅಭ್ಯಾಸವಾಗತೊಡಗಿತು. ಊಟ, ತಿಂಡಿಯ ವಿಷಯದಲ್ಲಿ ವಿಪರೀತ ಪರ್ಟಿಕ್ಯುಲರ್‌ ಆಗಿದ್ದ ನನಗೆ ಮನೆಯಲ್ಲಿ ಮಾಡಿಕೊಂಡು ಉಣ್ಣುವುದೇ ಇಷ್ಟವಾಗಿದ್ದರೂ ಹೋಟೆಲ್‌ ಆಗಾಗಿನ ವಿರಾಮದ ಆಯ್ಕೆಯಾಗಿತ್ತು. ಒಮ್ಮೆ ಒಂದು ಚಲನಚಿತ್ರವನ್ನು ನೋಡಿಕೊಂಡು ಬರುವಾಗ ಹೋಗಬೇಕೆಂದು ಅಂದುಕೊಂಡಿದ್ದ ಹೋಟೆಲ್‌ ಮುಚ್ಚಿ ಒದ್ದಾಡಿದ ನೆನಪಾಗುತ್ತದೆ. ಈಗಿನ ಹಾಗೊಂದು ಸೌಲಭ್ಯವಿದ್ದಿದ್ದರೆ.. ಅನ್ನಿಸುತ್ತಲೇ ಈಗಿನದು ಆಯ್ಕೆಯಲ್ಲ .. ಅನಿವಾರ್ಯವಾಗುತ್ತಿದೆಯಾ . ಅನಿವಾರ್ಯವಾಗಿಸುತ್ತಿದ್ದಾರಾ.. ಎಂಬ ಪ್ರಶ್ನೆಯನ್ನೂ ಮೀರಿ ಬೆಳೆದು ನಿಂತಿದೆ ಎಂಬುದನ್ನು ಮನ ಒಪ್ಪಿಕೊಳ್ಳುತ್ತಿದೆ.

