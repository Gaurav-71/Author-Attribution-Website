ಅಂಗೈಯಲ್ಲಿ ಆಹಾರ
ಮನೆಯಲ್ಲೇ ಅಡುಗೆ ಮಾಡಬೇಕೆಂದೇನೂ ಇಲ್ಲ. ಊಟ ತಯಾರಿಸಲು ಬರದಿದ್ದರೂ ಚಿಂತೆಯಿಲ್ಲ. ಆರ್ಡರ್‌ ಮಾಡಿದರೆ ಇರುವಲ್ಲಿಗೇ ಬೇಕಿರುವ ಆಹಾರ ತಂದುಕೊಡುತ್ತಾರೆ. ಆಹಾರ ಸರಬರಾಜಿನ ಈ ಕ್ರಾಂತಿ ನಮ್ಮ ನಿತ್ಯದ ಬದುಕಿನ ರೀತಿನೀತಿಗಳನ್ನೇ ಬದಲಾಯಿಸುತ್ತಿದೆಯಾ?ಮಾಲಿನಿ ಗುರುಪ್ರಸನ್ನ
'ಅಮ್ಮಾ ರಾತ್ರಿ ಸಿಂಧು ಊಟಕ್ಕೆ ಬರ್ತಾಳೆ.. ಏನಾದ್ರೂ ಮನೆ ಅಡುಗೆ ಮಾಡಿಡು.. ಅವಳಿಗೆ ಬೇರೆ ಎಲ್ಲಾ ಹೊರಗಡೆ ಸಿಗುತ್ತೆ. ಫುಡ್‌ ಮಾತ್ರ ಮನೆ ಊಟವೇ ಇಷ್ಟ' ಎಂದು ಮಗಳು ಹೇಳಿ ಹೋಗಿದ್ದರಿಂದ ಬೇರೆ ರೀತಿಯ ಯಾವ ಸರ್ಕಸ್‌ ಮಾಡದೆ ಅನ್ನ ಹುಳಿ ಗೊಜ್ಜು ಮಾಡಿಟ್ಟಿದ್ದೆ. ಸಿಂಧು ಬಂದು ಹಸಿವಿಲ್ಲ ಎಂದವಳು, 'ಮನೆ ಊಟ ಅಲ್ವ, ಸ್ವಲ್ಪ ಮಾಡ್ತೇನೆ' ಎಂದು ಉಣ್ಣುತ್ತಲೇ ಹೊರಗಿನಿಂದ ತರಿಸುವ ಅಡುಗೆಗಳ ಬಗ್ಗೆ ಹೇಳತೊಡಗಿದಳು.'ಏನ್‌ ಗೊತ್ತಾ ಆಂಟಿ.. ಮೊನ್ನೆ ಕಪ್‌ ಕೇಕು ಆರ್ಡರ್‌ ಮಾಡಿದ್ದೆ .. ಒಂದೊಂದೂ ಒಂದೊಂದು ಟೈಪು.. ಅವ್ನು ನಾನು ಹೇಳಿದ್ರಲ್ಲಿ ತಂದಿದ್ದು ಒಂದೇ ಒಂದು.. ಮಿಕ್ಕಿದ್ದೆಲ್ಲ ಬೇರೆ ಬೇರೆ.. ಫೋಟೋ ತೆಗೆದು ರಿಪೋರ್ಟ್‌ ಮಾಡಿದೆ. ಅವ್ರು ರಿಫಂಡ್‌ ಮಾಡಿದ್ರು. ಯಪ್ಪಾ ಫುಡ್ದೂ ನಂದು.. ದುಡ್ಡೂ ನಂದು' ಹೇಳುತ್ತಿದ್ದ ಮಗಳ ಗೆಳತಿ ಒಂದು ನಿಮಿಷ ಮಾತು ನಿಲ್ಲಿಸಿ, 'ಪಾಪ ಆಂಟಿ, ಆ ದುಡ್ಡು ಆ ಹುಡುಗನ ಸಂಬಳದಲ್ಲಿ ಕಟ್‌ ಮಾಡ್ಕೊಂಡ್ರೇನೋ ಅನ್ಸಿ ಬೇಜಾರಾಯಿತು. ಆದ್ರೆ ಏನ್‌ ಮಾಡೋದು, ನಾನು ರಿಪೋರ್ಟ್‌ ಮಾಡಿ ಆಗಿತ್ತಲ್ಲಾ..' ತುಸು ಬೇಸರ ಹೊತ್ತ ಮುಖದಲ್ಲೇ ಮಾತು ಮುಗಿಸಿದಳು. ಹೌದು ಅನ್ನಿಸಿತಾದರೂ ಅವಳದೇನೂ ತಪ್ಪಿರಲಿಲ್ಲವಲ್ಲಾ.. ಮುಂದಿನ ಬಾರಿ ಅವನು ಎಚ್ಚರಿಕೆ ವಹಿಸಬಹುದು ಅನ್ನಿಸಿ ಸುಮ್ಮನಾದೆ. 'ಹೊಟ್ಟೆ ಅಪ್ಸೆಟ್‌ ಆಗುತ್ತೆ ಅಂತ ನಾನು ತುಂಬಾ ತರಿಸೋಲ್ಲ . ನಮ್‌ ಆಫೀಸ್‌ ಜನ ಎಲ್ಲಾ ಈಗ ಹೀಗೆ ಆರ್ಡರ್‌ ಮಾಡಿ ತರಿಸೋರೇ..ಹೊರಗೆ ಹೋಗೋ ಪ್ರಾಬ್ಲಮ್‌ ಇಲ್ವೇ ಇಲ್ಲ ಈಗ'ಹೌದಲ್ವಾ ಎನ್ನಿಸಿತು. ಅಪರೂಪಕ್ಕೊಮ್ಮೆ ಕಿವಿಗೆ ಬೀಳುತ್ತಿದ್ದ ಈ ರೀತಿಯ ಮಾತುಗಳು ಈಗ ಪದೇ ಪದೇ ಕೇಳಿಸುತ್ತಿವೆ.. ಕಾಲೇಜಿಗೆ ಹೋದ ಮಗಳು ಬರುವುದು ತಡವಾದರೆ ಇದ್ದಲ್ಲಿಗೇ ಬೇಕಾದ್ದು ತರಿಸಿಕೊಂಡು ತಿನ್ನುತ್ತಾಳೆ. ಕೈನಲ್ಲಿ ದುಡ್ಡು ಇರಲೇಬೇಕೆಂಬ ತುರ್ತೇನೂ ಇಲ್ಲ. ಮೊಬೈಲ್ನಲ್ಲೇ ಹಣ ಕಟ್ಟಬಹುದು. ಅವಳ ಅಕೌಂಟಿಗೆ ಇಲ್ಲಿಂದಲೇ ಹಣ ಹಾಕಲೂಬಹುದು. ವಿಚಿತ್ರವೆಂದರೆ ಕನಸಿನಂತೆ ಭಾಸವಾಗುವ ಇಷ್ಟು ಅನುಕೂಲಗಳು ಅವರಿಗೆಲ್ಲಾ ಅನುಕೂಲಗಳಂತೆ ಕಾಣಿಸುವುದಿಲ್ಲ. ಸಹಜವೆಂಬಂತೆ ಭಾಸವಾಗುತ್ತದೆ. ಅದರಲ್ಲೇನು ವಿಶೇಷ.. ಇನ್ನೂ ಸರಿ ಆಗಿಲ್ಲ ವ್ಯವಸ್ಥೆ ಎಂದು ಗೊಣಗುತ್ತಾರೆ..ಮೊನ್ನೆ ಮೊನ್ನೆ, ಬೆಳಗಿನ ತಿಂಡಿಯನ್ನು ತಾನು ಹೊರಗಿನಿಂದ ತರಿಸಿಕೊಡುತ್ತೇನೆ, ಏನೂ ಮಾಡಿಕೊಳ್ಳಬೇಡಿ ಎಂದು ಮಗಳು ಹೇಳಿ ನನ್ನ ಪಾಲಿನ ಅತ್ಯಂತ ಅಮೂಲ್ಯ ತಿಂಡಿಗಳಲ್ಲೊಂದಾದ ಇಡ್ಲಿಯನ್ನು ಆರ್ಡರ್‌ ಮಾಡಿ ಕೆಲಸಕ್ಕೆ ಹೋದಳು. ತಿಂಡಿಯ ಜೊತೆಗೆ ಬರುವ ಹೆಚ್ಚುವುದು, ಕೊಚ್ಚುವುದು, ತುರಿಯುವುದು, ರುಬ್ಬುವುದು ಬೇಯಿಸುವುದು .. ಕಡೆಗೆ ತಿಂಡಿಯ ಪಾತ್ರೆಗಳನ್ನು ತೊಳೆಯುವುದು ಇದ್ಯಾವ ಕೆಲಸವೂ ಇಲ್ಲದೆ ಸೋಮಾರಿಯಂತೆ ಇಡ್ಲಿ ಬರುವುದನ್ನೇ ಕಾಯುತ್ತಾ ಕೈಯ್ಯಲ್ಲೊಂದು ಪುಸ್ತಕ ಹಿಡಿದು ಕುಳಿತೆ. ಮೂರು ಪೇಜು ಮುಗಿಸುವಷ್ಟರಲ್ಲಿ ತಿಂಡಿ ಹೊತ್ತ ಹುಡುಗ ಸರಭರನೆ ಮೆಟ್ಟಿಲು ಹತ್ತಿಬಂದು ತಿಂಡಿ ಕೊಟ್ಟು 'ಫೈವ್‌ ಸ್ಟಾರ್‌ ಕೊಡಿ ಮೇಡಂ' ಎಂದು ಹೇಳಿ ಅದೇ ವೇಗದಲ್ಲಿ ಮಾಯವಾದ. ನಾನು ಮಗಳಿಗೆ ಫೋನ್‌ ಮಾಡಿ ಅವನು ಹೇಳಿದ್ದನ್ನು ಹೇಳಿ ಪತಿದೇವರನ್ನು ಕರೆದು ಪಾರ್ಸೆಲ್‌ ತೆಗೆದೆ. ಇಡ್ಲಿಯೇನೋ ಹಬೆಯಾಡುತ್ತಿತ್ತು. ಅಲ್ಲಿದ್ದುದು ಮೂರು ಪ್ಲೇಟ್‌ ಇಡ್ಲಿಯ ಬದಲು ಕೇವಲ ಮೂರೇ ಮೂರು ಇಡ್ಲಿ . ಮತ್ತೆ ಅರ್ಧ ಗಂಟೆ ಕಾಯುವ ಮನವಿಲ್ಲದೆ ಅವರಿಗೆ ಇಡ್ಲಿ ಕೊಟ್ಟು ನನಗೆ ನನ್ನ ಇನ್ನೊಂದು ಫೇವರಿಟ್ಟು ಉಪ್ಪಿಟ್ಟು ಮಾಡಿಕೊಂಡು ಸುಮ್ಮನಾದೆ.ಊಟಕೆ ತಲೆಬಿಸಿ ಇಲ್ಲ!ಊರಿಂದ ಫೋನ್‌ ಮಾಡಿದ ಗೆಳತಿಯೊಬ್ಬಳಿಗೆ ಈಗ ನೆಮ್ಮದಿಯಂತೆ. 'ಮನೆ ಬುಡಕ್ಕೇ ತಂದುಕೊಡ್ತಾರಂತೆ ಕಣೆ. ನನ್‌ ಮಗನಿಗೆ ಅಡುಗೆ ಮಾಡ್ಕೊಳಕ್ಕೂ ಬರೋಲ್ಲ. ಲೇಟ್‌ ಆದ್ರೆ ಹೊರಗಡೆ ಏನೂ ಸಿಕ್ತಿರಲಿಲ್ಲ.. ಬ್ರೆಡ್‌ ತಿನ್ಕೊಂಡು ಇರ್ತಿದ್ದ . ಈಗ ಸಧ್ಯ ಅವನಿರೋ ಜಾಗಕ್ಕೆ ಊಟ ತರಿಸ್ಕೊಂಡು ಮನೆಗೆ ಹೋಗಿ ಊಟ ಮಾಡ್ತಾನಂತೆ' ನನಗೂ ಖುಷಿಯಾಗಿತ್ತು .. ಸಧ್ಯ ಹುಡುಗ ಬಚಾವಾದ ಒಂದು ಮುಖ್ಯ ಸಮಸ್ಯೆಯಿಂದ ಅಂತ. ಮರುವಾರದಲ್ಲೇ ಗೆಳತಿಯ ಫೋನು.. 'ಕರ್ಮಾ ಕಣೆ.. ವೆಜ್‌ ಬದಲು ನಾನ್‌ ವೆಜ್‌ ಬಂದಿತ್ತಂತೆ .. ಅವನ ರೂಮ್‌ ಮೇಟ್‌ ಹೇಳದಿದ್ರೆ ತಿಂದೇ ಬಿಡ್ತಿದ್ನಂತೆ.. ಇದಕ್ಕೆ ವೆಜ್ಜು ನಾನ್ವೆಜ್ಜು ವ್ಯತ್ಯಾಸ ಕೂಡ ಗೊತ್ತಿಲ್ಲ.. ತಿಂದಿದ್ರೆ ತಾನೇ' ಎಂದು ಅಲವತ್ತುಕೊಂಡಾಗ ನಂಗೆ ಉಸಿರು ಸಿಕ್ಕಿಕೊಂಡ ಹಾಗೆ.. ಅವತ್ತಿಂದ ನನ್ನ ತಲೆಯಲ್ಲೊಂದು ಹುಳ.. ಮಕ್ಕಳಿಗೆ ಗೊತ್ತಾಗುತ್ತೋ ಇಲ್ವೋ.. ಅವ್ರಿಗೂ ನಾನ್ವೆಜ್ಜು ಬಂದ್ಬಿಟ್ರೆ.. ಅದು ನಾನ್‌ವೆಜ್‌ ಅಂತ ಗೊತ್ತಾಗೋದು ಹೇಗೆ.. ತಿಂದುಬಿಟ್ರೆ .. ಅಥವಾ ಈಗಾಗ್ಲೇ ತಿಂದುಬಿಟ್ಟಿದ್ರೆ... ತಡೆಯಲಾರದೆ ಮಕ್ಕಳ ಬಳಿ ಪದೇಪದೇ ಪ್ರಶ್ನಿಸತೊಡಗಿದೆ.. ಅವರಿಬ್ಬರೂ ನಕ್ಕು, 'ಅಮ್ಮಾ, ನಮ್‌ ಪಕ್ಕ ಊಟಕ್ಕೆ ಕೂತ್ಕೊಳೋರು ತಿನ್ನೋದು ನೋಡಿದೀವಿ. ನಮಗೆ ಗೊತ್ತಾಗುತ್ತೆ ಹಾಗೇನಾದ್ರೂ ಬಂದ್ರೆ.. ತೆಗೆದ ಕೂಡ್ಲೇ ವಾಸನೆ ಬರುತ್ತೆ.. ಅಷ್ಟೂ ಗೊತ್ತಾಗಲ್ವಾ ' ಎಂದುಬಿಟ್ಟರು. ವ್ಯತ್ಯಾಸ ಅರಿಯದ ಮುಗ್ಧ ಕಂದಮ್ಮಗಳಂತೆ ಇರಬೇಕಿತ್ತು ಎಂದು ಒಳಗೊಳಗೇ ಆಶಿಸಿದ್ದ ನನಗೆ ಇವರಿಬ್ಬರೂ ಇಷ್ಟು ಬುದ್ಧಿವಂತರಾಗಿದ್ದು ಸ್ವಲ್ಪವೂ ಇಷ್ಟವಾಗಲಿಲ್ಲ. ನಿಮಗೆ ಗೊತ್ತಾಗೊಲ್ಲ ಎಂದು ವಾದಿಸುತ್ತಿದ್ದ ನನಗೆ, 'ಪ್ಲೀಸ್‌ ಮಾ ನಿಂಗೆ ಗೊತ್ತಾಗೊಲ್ಲ ಅಂದ್ರೆ ನಮಗೂ ಗೊತ್ತಾಗೊಲ್ಲ ಅಂದ್ಕೋಬೇಡ . ನಾವು ಈಗ ಮ್ಯಾಕ್‌ ಡೊನಾಲ್ಡ್ಸ್‌ಗೆ ಹೋಗೋಲ್ವ? ನೋಡೋಲ್ವಾ? ನಿಮ್‌ ಕಾಲದ ಮಿಲ್ಟ್ರಿ ಹೋಟೆಲ್‌ ಕಾಲ ಅಲ್ಲ ಇದು. ನಾವು ಗ್ಯಾರಂಟಿ ತಿನ್ನಲ್ಲ .. ಹೆದರಬೇಡ' ಎಂದು ನನ್ನ ಬಾಯಿ ಮುಚ್ಚಿಸಿದರು.
