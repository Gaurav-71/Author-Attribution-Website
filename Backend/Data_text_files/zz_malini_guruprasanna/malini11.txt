ಬೇಂದ್ರೆ ಕಂಡ ಶ್ರಾವಣಜನಜೀವನದ ಬದುಕ ನಂತರ ಕವಿ ಶ್ರಾವಣವನ್ನು ಕಂಡ ಪರಿ ನೆನೆಯದಿದ್ದರೆ ಅಪೂರ್ಣವೆನಿಸೀತು.. ಶ್ರಾವಣಕ್ಕೆ ಏನೇನೆಲ್ಲ ಶಕ್ತಿಯಿದೆ ಎಂಬುದನ್ನು ಅಂಬಿಕಾತನಯ ದತ್ತರು ಕಟ್ಟಿಕೊಟ್ಟ ಹಾಗೆ ಯಾರೂ ಕಟ್ಟಿಕೊಡಲಾರರೇನೋ.. ಅವರ ಶ್ರಾವಣದ ವೈಭವದಲ್ಲಿ 'ಹೂವ ಹಡಲಿಗೆಯನ್ನು ಹೊತ್ತ ಭೂಮಿತಾಯಿ ಜೋಗಿತಿ ಮೈತುಂಬಿ ಕುಣಿಯುತಿಹಳನಂತ ಕಾಲವೇ ಗತಿ' ಎಂಬ ಸಾಲುಗಳು ಶ್ರಾವಣದ ಮಹತ್ತನ್ನು ಹೇಳುತ್ತವೆ. ಹತ್ತಕ್ಕಿಂತ ಹೆಚ್ಚು ಶ್ರಾವಣ ಕವನಗಳನ್ನು ಬರೆದ ಬೇಂದ್ರೆಯವರ ಹೆಸರಿನೊಡನೆ ಧಾರವಾಡ, ಶ್ರಾವಣ ಎರಡೂ ಹೆಸರೂ ಬಿಡಿಸಲಾಗದಂತೆ ಬೆರೆತು ಹೋಗಿವೆ. ಒಂದು ರೀತಿಯಲ್ಲಿ ವಾಗರ್ಥದಂತೆ.ಶ್ರಾವಣ ಕವಿತೆಯ ಈ ಸಾಲು ನೋಡಿ..'ಶ್ರಾವಣಾ ಬಂತು ಹೊಳಿಗಳಿಗೆಅದೇ ಶುಭಗಳಿಗೆ , ಹೊಳಿಗೆ ಮತ್ತೆ ಮಳಿಗೆಆಗ್ಯೇದ ಲಗ್ನಅದರಾಗ ಭೂಮಿ ಮಗ್ನ..!! 'ಶ್ರಾವಣದಲ್ಲಿ ಮದುವೆಯಾಗಿದ್ದು ಹೊಳೆಗೆ ಮತ್ತು ಮಳೆಗೆ ..ಆ ಮದುವೆಯಲ್ಲಿ ಭೂಮಿ ಮಗ್ನವಾಗಿದೆ ..ಎಷ್ಟು ಚೆಂದದ ಕಲ್ಪನೆ ಇದು..ಶ್ರಾವಣಾ ಬಂತು ಊರಿಗೆಕೇರಿ ಕೇರಿಗೆಹೊಡೆದ ಝೂರಿಗೆಜೋಕಾಲಿ ಏರಿಆಡರ್ಯಾವ ಮರಕ ಹಾರಿಶ್ರಾವಣ ಕವಿಯ ಕಲ್ಪನೆಯಲ್ಲಿ ಎಲ್ಲೆಲ್ಲಿಗೆ ಬಂದಿದ್ದು? ಶ್ರಾವಣ ಮೊದಲು ಬಂದಿದ್ದು ದಕ್ಷಿಣದ ಕಡಲಿಗೆ.. ರಾವಣ ಕುಣಿದ ಹಾಗೆ ( ದಕ್ಷಿಣದ ಕಡಲೊಡೆಯ ರಾವಣನಲ್ಲವೇ). ಆ ಗಾಳಿಯೊ ಭೈರವನ ರೂಪ ತಾಳಿ ಬೀಸಿದಂತೆ.. ಕಾಡಿಗೆ .. ನಾಡಿಗೆ ..ಬೀಡಿಗೆ ಘಟ್ಟಕ್ಕೆ..ರಾಜಪಟ್ಟಕ್ಕೆ .. ಬಾನಮಟ್ಟಕ್ಕೆ.. ಊರಿಗೆ.. ಕೇರಿಕೇರಿಗೆ. ಹೀಗೆಲ್ಲ ಬಂದ ಶ್ರಾವಣ ಮಾಡಿದ್ದೆಲ್ಲ ಪವಾಡವೇ..!! ಹಾಡಹಗಲೇ ರವಿ ಕಾಣೆಯಾಗುವಂತೆ.. ಮನದ ನನೆಕೊನೆಯಲ್ಲಿ ಕೋಗಿಲೆ ಉಲಿಯುವಂತೆ.. ರಸ ಉಕ್ಕುವಂತೆ.. ಬೆಟ್ಟಕ್ಕೆಲ್ಲಾ ಹಸಿರಂಗಿ ತೊಡಿಸುವಂತೆ.. ಬನವೆಲ್ಲಾ ತಲೆಗೆ ಬಾಸಿಂಗ ಕಟ್ಟಿ ಹರ್ಷಗೊಂಡ ಮದುಮಗನಂತೆ.. ಗುಡ್ಡವೆಂಬ ಸ್ಥಾವರಲಿಂಗಕ್ಕೆ ಅಭ್ಯಂಗ ಎರೆದಂತೆ... ಮಾಡಿದ್ದು ನೂರು ವೇಷ ಕಟ್ಟಿ ತಾನು ದಣಿದರೂ ಎಲ್ಲರನ್ನೂ ಕುಣಿಸುವ ಪವಾಡ...!.ಶ್ರಾವಣಕ್ಕೊಂದು ತತ್ವವಿದೆ.. ಜೋಳದ ಅರಳು ಮಾಡುವಾಗ ಎಲ್ಲ ಕಾಳುಗಳೂ ಅರಳಾಗುವುದಿಲ್ಲ.. ನೆನೆಸಿಡುವ ಹದ.. ನೀರಾರಿಸುವ ಹದ.. ಹುರಿಯುವ ಹದ .. ಜೊತೆಗೆ ಕಾಳಿನ ಉತ್ಕೃಷ್ಟತೆ ಎಲ್ಲವೂ ಅರಳಾಗುವಲ್ಲಿ ಪಾತ್ರ ವಹಿಸುತ್ತದೆ.. ಹಾಗರಳಿದ ಕಾಳುಗಳ ಮಸುಕು ಬಣ್ಣ ಹೋಗಿ ಮಲ್ಲಿಗೆಯ ಬಿಳುಪು ಬರುವುದು ಹೇಗೆ..? ಆ ಗಟ್ಟಿತನ ಹೋಗಿ ಅರಳುವುದು ಹೇಗೆ? ತಂಪಿನಲ್ಲಿ ನೆನೆಯಿಟ್ಟು .. ನೆರಳಿನಲ್ಲಿ ನೀರಾರಿಸಿ.. ಬೆಂಕಿಯ ಮೇಲೆ ಹುರಿದ ಮೇಲೇ ಗಟ್ಟಿ ಕಾಳು ಹದವಾಗಿ ಅರಳುವುದು.. ತಂಪು.. ಕಾವು ಎರಡರಲ್ಲಿ ಒಂದು ಇಲ್ಲದಿದ್ದರೂ ಜೋಳ ಅರಳಾಗದು.. ಬದುಕೂ ಹಾಗೇ..ಎರಡೂ ಬೇಕು ಅರಳಲು. ಮಾಗಲು. ..ಎಷ್ಟು ಬರೆದರೂ ಮತ್ತಷ್ಟು ಉಳಿಸುವ ನೆನಪುಗಳು..ಶ್ರಾವಣದ ಜೋಕಾಲಿ.. ಎತ್ತರೆತ್ತರಕ್ಕೆ ಜೀಕಿಸಿ ಕೊಟ್ಟ ನೆನಪಿನ ಕೊಬ್ಬರಿ ಬಟ್ಟಲುಗಳದೆಷ್ಟು ರುಚಿ..ಈ ಸಾಲುಗಳನ್ನು ನೆನೆಯದಿದ್ದರೆ ಶ್ರಾವಣ ಮುನಿದೀತು..ಹಸಿರುಟ್ಟ ಬಸುರಿಯ ಹಾಂಗನೆಲಾ ಹೊಲಾ ಹ್ಯಾಂಗಅರಿಷಿಣ ಒಡೆಧ್ಹಾಂಗಹೊಮ್ಮುತಾವಬಂಗಾರ ಚಿಮ್ಮತಾವಚಿಮ್ಮುವ ಬಂಗಾರದ ... ಹಸಿರುಟ್ಟ ಬಸುರಿಯ ಹಾಗಿರುವ ಶ್ರಾವಣದ ಸೊಬಗಿಯ ಅಂದಕ್ಕೆ ಸೋತ ಮನದ ಜೋಕಾಲಿ ಜೀಕುತ್ತಲೇ ಇದೆ.. ಕೆಳಗಿಳಿಯುವ ಮನವಿಲ್ಲದೆ.
